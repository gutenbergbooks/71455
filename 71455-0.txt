




Le livre de Girart de Nevers et de la belle Euriant s’amye


[Illustration]

Treshault et puissant prince et mon tresredoubté seigneur monseigneur
Charles conte de Nevers et de Retel, baron de Donzy; moy qui tous les
temps de ma vie, des le commencement de vostre plus florie jeunesse, ay
esté et suis vostre treshumble et obeyssant serviteur pour la
tressinguliere amour que j’ay tousjours eu, et ay, et vueil avoir toute
ma vie; comme tenu suis de vous servir, complaire et obeir en toutes
choses, mesmement en celles que je sentiroye vous estre plaisantes et
agreables comme ung serviteur est tenu et obligié de faire a son
seigneur et maistre, et aussi pour ce que je vous sens estre enclin a
prendre plaisir a veoir et oyr lire les plaisantes et gracieuses
hystoires des fais des nobles et vaillans princes, jadis voz
predecesseurs, et mesmement de tous autres nobles hommes qui parcydevant
par leurs proesses et vaillances au confort a l’ayde de leur noble
chevalerie ont fait leurs conquestes, dont depuis ilz ont tenu et
possessé leurs terres et seigneuries et par ce aquis honneur gloire et
recommandacion de proesse, et tant que leurs fais ont esté et sont
encores prins pour bon exemple, miroir et fondacion es nobles et
vaillans hommes qui depuis eulx ont regné et regnent sur terre, et dont
la memoire des hommes vivans seroit estainte et faillie, ce n’estoit que
leurs dis et fais fussent mis et redigez par escript en lengaige aourné
et plaisant selon le petit entendement de ceulx qui a ce faire
labeurent:

Je a ceste cause me suis ingeré et avancié de moy traveillier et
appliquier mon petit sens et entendement a mettre et redigir par escript
ce petit livret, lequel par avant estoit en lengaige provençal et moult
difficile a entendre. Lequel je vous donne et presente en vous suppliant
treshumblement icellui prendre benignement en gré et non pas prendre
garde au don ne a l’euvre mais au bon vouloir et couraige qui me meut a
ce faire. Suppliant de rechief a tous nobles qui liront ou orront lire
ce present livre que, se perfluité ou trop habondance de lengaige y est
trouvé, il leur plaise supplier mon ignorance et regarder a
l’entendement de l’istoire plus que a l’ordonnance et façon de mon
ouvrage. Et se en ce vous comprenez ou trouvez chose qui puist tourner
et proffiter a l’emplificacion de la vaillance et recommendacion de
vostre noble personne, il vous plaise retenir a la louenge du souverain
roy de gloire et memoire de moy vostre humble et petit serviteur.


Cy finist le prologe de ce present livre.




[Illustration]

Cy commence de Girart conte de Nevers et de la grant court que tinst le
roy Loys le gros.


Pour le temps que l’on contoit l’an de l’incarnacion de nostre seigneur
Jhesucrist mil cent et dix, regna en France le tresvertueux roy nommé
Loys le gros, qui en son temps eust moult d’affaires a l’encontre de
pluseurs princes et autres rebelles de son royaume, lesquelz par
pluseurs batailles les vainquist et submist en son obeyssance et lui
firent homaige; pluseurs de leurs villes et chasteaulx fist abatir et
demollir, puis apres, lui veant son royaume en paix, pour faire
exerciter sa chevalerie affin de non cheoir en huiseuse fist par tout
publier joustes et tournois ou de pluseurs contrees venoient en grant
nombre, c’estassavoir ducs, contes et barons, chevaliers, dames et
damoiselles.

Si advint que a ung jour de Penthecoste le roy Loys estoit venu au pont
de l’arche ou il tinst grant feste et plus grande que on n’avoit long
temps veu.

Les barons chevaliers et dames qui la vindrent receust en moult grant
reverance et les festia haultement comme bien le savoit faire et furent
tous et toutes trescontents de lui, et aussi fist pareillement la royne.

Plus beau prince ne plus belle dame long temps par avant eulx ne
s’estoient veuz en France. Avec la beaulté dont nostre seigneur les
avoit si largement partis leur avoit fait ceste grace que de toutes
bonnes vertus, tant d’umilité, de sens et de courtoisie, estoient
tellement garnis que se en ce temps les vertus eussent esté pardues en
eulx eussent esté recouvrees.

Apres les festes de Pentecoste avint que ung jour apres disner le roy et
la royne, pour festier ceulx et celles qui estoient venus, commanda
faire dancier et esbatre.

Alors chascun a son povoir se aquita au mieulx qu’il peust. Chevaliers,
dames et damoiselles y chantoient pluseurs chançons.

La contesse de Besançon qui en ce tens estoit moult belle dame se prinst
a chanter. Apres ce que elle eust achevee sa chançon madame Aelis
duchesse de Bourgoingne commença a chanter tenant son amy par la main et
lui dist: «Amy, chantez.» Il lui respondist moult humblement que pour
eulx deux elle se voulsist acquiter. Lors a voix basse et serie moult
doulcement commença a chanter. Quant la duchesse eust finee sa chanson,
une moult belle damoisselle seur du conte de Blois se prinst a chanter
et dist que ja ne se maryroit mais toute sa vie vouloit estre amoreuse.

Apres commença a chanter une damoiselle nommee Ysabel seur du conte de
Saint Pol qui moult estoit belle et gente. Apres que elle eust finee sa
chançon, pluseurs dames et damoiselles, comme la fille au seigneur de
Couchy, la chastellaine de Saint Omer, puis la chastellaine de Dijon et
assés d’autres pluseurs.

Mais tant vous puis dire que si bien se acquiterent que a les avoir oy
le roy et la royne et les grans princes et princesses s’en resjoyrent
tous; et eulx la estans, les jeunes chevaliers, dames et damoiselles en
eulx tenans par les mains, actendans que de nouvel venist aucun pour
recommencier la feste, le roy Loys se leva en piés, en regardant par le
palais, choysist ung jeusne escuier soy permenant et tenant ung
esprivier sur son poing. Le roy l’appella et lui dist: «Girart il vous
fault venir dancer; mettez jus vostre esprivier et le bailliez a ung de
voz gens.» «Sire, se dist Girart, je suis prest de faire vostre vouloir,
ja soit ce que de chanter me sçay assés peu entremettre; mais par vostre
commandement, lequel ne vouldroye trespasser, en feray mon povoir.»

Icellui Girart estoit filz du conte de Nevers, lequel de nouvel estoit
trespassé, et n’avoit icellui Girart que dix sept ans.

Mais tant vous ose dire que pour cellui jour le pareil en beauté ne en
force on ne trouvast en terre chrestienne. Dieu et nature n’avoient
riens oblié a le former: se la beauté, sens, courtoisie, humilité,
hardiesse et proesse qui en lui estoient vous vouloye raconter au long
je vous pouroye anuyer. Et avec ce estoit le mieulx chantant et le
mieulx denssant qui pour lors se trouvast en France. Quant il fust venu
a la feste il n’y eust dames ne damoiselles qui ne fussent esbaÿes et ne
changessent couleur de la beauté et des belles et nobles vertus qu’elles
virent estre en la personne de Girart; et pareillement estoit s’amye,
laquelle passoit en beauté toutes les autres qui la estoient et estoit
la plus loyale en amours envers son amy que oncques on veist. Le
jouvencel se approucha de la feste et prinst la chastellaine de Dijon
par la main, laquelle moult courtoisement lui pria qu’il voulsist dire
une chançon.

«Madamoiselle, dist il, voz prieres me soient commandemens; ja Dieu ne
plaise que le vous refuse.»

Lors Girart de Nevers se prinst a chanter. Apres ce ledit Girart, a qui
gaires ne chaloit des envieux, eust dicte sa chançon, il se arresta et
dist que bien avoit raison de chanter et mener joye, quant il amoit et
estoit amé de la plus belle et plus assouvye qui fust en France, et que
ce vouloit maintenir et prouver a l’encontre de tous ceulx qui le
contraire vouldroient dire; puis dist que en mer n’estoit mie sans mast,
mais cellui estoit sans mast ou en tel lieu avoit son cuer mis ou il ne
scet s’il est amé. «Et pour ce puis je bien dire et affermer que pas ne
suis cellui qui ayme sans partie. Car d’elle suis amé plus que dire ne
vous sauroye. Et pour ce que d’elle me suis venté pour amour d’elle
diray une chançon.» Lors Girart se prinst a chanter si bien et si
doulcement et tant bien lui seoit que le roy et la royne et les dames et
damoiselles y prenoient le plus grant plaisir du monde.




[Illustration]

De la gaigure que Girart de Nevers fist a l’encontre de Liziart conte de
Forest.


Quant Girart eust finé sa chançon, fut loé et prisié de pluseurs
chevaliers dames et damoiselles. Mais assez en y eust d’autres qui par
envye commencerent a murmurer sur lui, dont il en y eust ung entre les
autres nommé Liziart conte de Forest, lui esmeu par une tresmauvaise
envie si grande que a peu qu’il ne crevoit, car tant estoit felon et
plain de mauvais art que oncques en Guenelon n’en eust austant. Grant
homs estoit, maigre et sec, hardy et aigre estoit en armes. Et ainsi
comme par fierté et desdaing se trouva vers aucuns chevaliers qu’il
sentoit estre de sa part et leur dist: «Comment donques entre vous tous
n’avez oy ce vassal oultrecuidié a qui il semble que nul de nous se doye
comparer a lui? N’avez oy ses ventanses, comment il va louant s’amye qui
croire le vouldroit de pareille n’auroit au monde! Je sçay bien le
contraire de ce qu’il a dit, car il n’est pas tant amé d’elle comme il
cuide. Mais se je ne cuidoye troubler le roy ne dire chose qui lui
despleust je gaigeroye ma terre a l’encontre de lui qui ainsi s’est
venté devant nous tous; pourveu qu’il en soit content et qu’il ne face
point savoir a s’amye la gaigure deans huit jours que je feray ma
volenté d’elle sans ce que elle me refuse. Et se ainsi ne le fais comme
je vous dis, je lui donne ma terre et seignorie de Forest et de
Beaujolois. D’autre part se d’elle je fais mon plaisir, laquelle chose
je ne doubte point que je ne face, il me baillera pareillement sa terre
et seignorie de Nevers.» Quant le jeusne conte de Nevers Girart oyst
ainsi parler Liziart, soy confiant en la loyaulté de s’amye, la belle
Euriant, se leva sur piés et dist a haulte voix que de chascun fust
entendu, et dist: «Sire Leziart, de la gaigure que voulez faire ne serez
escondis. Je vous donne ma conté de Nevers ou cas que vous puissiés
venir a chief de l’emprinse que voulés faire, et avec ce vous prometz
que par nul homme vivant ne le feray savoir a m’amye en quelque maniere
que ce soit.»

Le roy qui la estoit present, oyant la gaigure des deux vassaulx,
appella Liziart et lui dist que de ceste gaigure se povoit assés
deporter, et que a l’un ou a l’autre porroit venir a trop grant damage.

«Sire, dit Liziart, pour riens ne m’en vouldroye deporter.» Quant il
oyst ces paroles il lui dist qu’il se gardast bien qu’il feroit car se
il ne venoit a chief de son emprise, ce seroit pour perdre sa terre et
que en grant folye se mettoit, que pour honnir et deshonnorer autruy il
se mettoit en aventure de perdre tout.

«A sire, dist Girat, je vous supplie humblement que de ceste chose vous
vueilliez deporter de plus en parler a Liziart. Car de certain je cuide
que avant ce qu’il en peust venir a chief a mon advis il auroit plus
tost conquis les Alemaignes.» Quant le roy vist que de ceste fole
emprise ne les porroit en riens destourber leur dist que pour asseurer
la chose vouloit que chascun d’eulx baillast plaige souffisant pour la
gaigeure entretenir. Lors Leziart bailla plaiges et le roy respondist
pour Girart de Nevers, apres que les plaiges furent livrez. Leziart a
qui il tardoit de son emprinse mettre a fin au plus tost qu’il peust se
partist de la court du roy, lui .vi.e de chevaliers vestuz et abilliez
en maniere de pelerins, et tant exploita de chevauchier que a ung soir
bien tart il ariva a Primery qui est a cinq lieuues de Nevers. Apres ce
qu’ilz eurent souppé, alerent dormir, mais Liziart ne peust prendre ung
seul somme tant avoit paour de perdre sa gaigure. Quant vinst au bien
matin ilz se partirent de Primery et vindrent a Nevers droit a l’eure
que la belle Euriant revenoit de l’eglise.

Liziart, qui des honneurs mondains savoit assés, descendit incontinent
de son mulet emblant et pareillement ses gens. La noble damoiselle veant
les chevaliers descendus, pour venir saluer Liziart se arresta elle et
ses damoiselles. Liziart, veant ce, vint a elle et la salua humblement
et baisa en la bouche et apres ses damoiselles.

La belle Euriant qui bien le cognoissoit lui dist moult courtoisement
que de sa venue estoit moult joyeuse.

«Belle, dit Liziart, par moy Girart vous mande salut, auquel a mon
partement avoye promis de non passer sans vous veoir.» «Sire, dit
Euriant, il soffiroit bien de moindre message que vous, et s’il vous
plaist vous viendrez prendre la pacience au disner au l’ostel de telz
biens qui y sont.»

«Ma damoiselle, dist il, je suis prest de faire tout ce qu’il vous
plaira.» Adoncques la belle Euriant prinst congié de lui et s’en vinst
ou chastel de Nevers, qui alors estoit pres de l’eglise, et commanda a
son maistre d’ostel qu’il feist avancier le disner. Ce pendant Liziart
partist de son logis et rencontra le chastellain, duquel il estoit bien
accointé, et lui pria chierement qu’il le voulsist logier en sa maison.

Le chastellain, qui en nul mal ne pensoit, lui dist que bien fust il
venu et que grant honneur lui feroit de y logier. «Mon amy, dit Liziart,
je vous mercie chierement.» Puis Liziart ala en l’ostel du chastellain
et fut moult bien receu, et le mena le chastellain en une belle chambre
bien paree et bien mise a point comme il appartenoit, et la se desabila
Leziart et prinst nouveaulx habis et se mist bien en point pour mieulx
cuidier complaire a celle pour laquelle decevoir s’estoit mis en
aventure de perdre sa terre. Quant il fust habillié et mis sur le bon
bout, lui .iii.e partist de son logis et s’en vinst ou chastel ou il
trouva pluseurs gentilz qui vindrent au devant de lui, disans que bien
fust il venu, et le emmenerent en la sale. Euriant le receust
trescourtoisement et deviserent ung peu. Le disné fust prest, ilz
laverent et puis se assirent. La noble damoiselle, qui nul mal ne
pensoit, le festia haultement et lui fist tresbonne chiere comme s’il
eut esté son frere. Des metz dont ilz furent servis je m’en passe pour
cause de briefté.

Quant ilz eurent disné et que tous furent levez de table, Liziart,
desirant de parler a la damoiselle, la prinst par la main et lui dist:
«Belle, je vous ay ung message a faire; se vostre plaisir estoit de moy
oyr, grant desir ay de le vous dire, car chargié en suis de le vous dire
de par ung que assés cognoissés.» La belle Euriant, non riens saichant
de la grant malice qui lui pourchassoit et a Girart son amy, vint avec
Liziart a une fenestre ou eulx deux ensemble se appuyerent. Liziart, a
qui il tardoit moult de son emprise accomplir, commença de penser et
puis s’approucha ung peu pres d’elle et lui dist: «Ma dame, du tout me
metz a vostre mercy; tant ay oy parler de vous et de vostre beauté, et
courtoisie et du bien que chascun dist de vous, que de vostre amour suis
si surpris que par force mon cuer m’a contraint de vous venir veoir. Ja
pour chose qui avenir me doye ne vous laray a dire la peine et le
tourment que nuyt et jour sueffre pour vostre amour; en moy n’est le
vous dire le grief mal que jusques a ores ay souffert; pour Dieu vous
prie que de moy ayez mercy, ou autrement je ne puis appercevoir que la
mort ne me soit prouchaine.»




[Illustration]

Comment Liziart conte de Forest vinst a Nevers et comment il parla a la
belle Euriant et de la faulce vielle qui traïst sa maistresse.


Quant la damoiselle entendist Liziart, assés ne se peust esmerveillier
et lui dist: «A sire mercy vous vueil prier: se ainsi est que par
courtoisie je me sueffre vous dire, aucune laidure savoir m’en devez
gré: car premiers que a vostre volenté me voulsisse consentir, vous
auriés plus tost prinse et saisie la lune qui est ou ciel, que de moy
incliner a donner mon amour a vous. Et pour ce se aucune besoingne avez
autre part a faire se y alez, car besoing ne vous est ester icy pour
ceste cause. Ja soit que pour chose que me ayez dit je ne suis pas si
troublee que mon hostel et les biens qui y sont ne vous soient
abandonnez. Mais je vous prie que ne me parlez plus de chose ou je
puisse prendre aucun desplaisir, et que plus ne vous en avancez.» «Ha
noble dame, dist Liziart, il m’est advis que vous avez grant tort: en
vous gist ma mort ou ma vie. Car se mon mal ne vous puis monstrer la fin
de ma vie vois apparoir prouchainne. Mais se la mort ou aucun tourment
en devoye recevoir pourtant ne laray a vous dire tout ce qui sur le cuer
me gist, car en moy n’est la force ne le povoir de moy en abstenir; mal
feu et male flamble puist ardoir le premier qui de vous me parla, ja
soit ce que jamais ne eusse creu la tierce partie de vostre beauté,
vostre nom, vostre humilité par qui suis en voye de morir.»

La damoiselle oyant Liziart tenir son propos lui respondist moult
ireement et lui dist: «Sire, saichiés de la requeste que faicte m’avez
et que encores faictes me vient a tresgrant desplaisir. Alez vous
pourchassier ailleurs; a moy avoir avez failly; besoing ne vous est plus
en parler; mieulx ameroye estre arse et bruye que pour vostre gracieuse
complainte qui est garnie de faulceté voulsisse faire vostre requeste.
Saichiez que pas ne suis femme pour ce faire. Alez autre part querre
amie a qui vous passiez voz deduis; desormais vous tiendroye pour fol de
moy plus parler de ceste matiere.» Lors la damoiselle se leva sans plus
parler et laissa Liziart tout seul appuyé sur une fenestre, la main a sa
maisselle, pensant a sa terre qui seroit perdue. La damoiselle commanda
a mettre les tables puis se assirent et maingerent; pluseurs metz de
viandes y avoit mais oncques Liziart n’en menga tant estoit pensif et
melencolieux et ne savoit quel maniere tenir. Ainsi comme le conte
Liziart estoit a table pensif la maistresse de la damoiselle le prinst
moult fort a regarder, laquelle se apperceust aucunement qu’il estoit
amoreux de sa damoiselle. Elle qui estoit malicieuse et remplie de toute
faulceté afferma en son couraige de aydier et secorir a son povoir
Liziart et tant faire qu’il feroit sa volenté de sa damoiselle. Celle
vielle estoit moult laide et refroignee et estoit native de la Charité
sur Loire; oncques en sa vie ung seul bien n’avoit fait, et savoit de
sorceries austant ou plus que oncques avoit fait Astarot. Autreffois
avoit eu deux enffans, lesquelz elle avoit murdry par nuyt. Celle vielle
regardant tousjours le conte Liziart se pensa que elle lui feroit tel
service que a tousjours il la tiendroit comme sa mere ou sa femme et
espose. L’ardant couvoitise dont elle estoit plaine l’esmeust a traÿr sa
maistresse par qui elle avoit eu moult de biens. Apres que les tables
furent ostees et les graces dictes la damoiselle prinst congié de
Liziart et s’en ala en sa chambre, les gentilz hommes demeurent en la
sale eulx devisans. Liziart ala tout seul a une fenestre tout pensif et
comme mornez, lui cognoissant avoir perdue sa terre, et maudisoit l’eure
et le jour que la gaigure avoit esté faicte, car nulle esperance n’avoit
en soy qu’il ne perdist sa terre. Ainsi comme la estoit pensant, la
tresorde vielle Gondre vinst a Liziart et lui dist: «Sire a ce que en
vous puis apercevoir il m’est advis que grant douleur avez au cuer.»

«Dame, dist Liziat, plus grant ne porroye ou monde avoir.» «Sire, dist
la vielle, assez apperçoy en vous la cause de vostre doleance.

Mais se dire me volez vostre fait, je vous ayderay par tel maniere que
vous viendrez au dessus de voz desirs.» «Dame, dist Liziart, je vous
jure et prometz ma foy que, se a mon affaire me voulez aydier, soyez
certainne que jamais ne tiendray denier ou vous ne ayés part, et ne sera
chose si chiere que vouliez avoir que tantost ne le vous face avoir.»
«Sire, dist la vielle, assés ay peu veoir a vostre contenance que pour
amour de ma damoiselle estes icy venu, et pour ce ay grant desir vous
complaire, car je desire vostre bien de tout mon cuer; et soyez seur que
je cuide tellement besoingnier et faire vostre fait que viendrez du tout
au dessus.»

Liziart, oyant la vielle puante ainsi le reconforter, lui commença a
dire et reconter la maniere de la gaigure. Quant la vielle entendist
Liziart a ung brief parler lui dist: «Sire conte de Forest, vostre
besoingne ay entendue, en laquelle mettray tel remede que du tout ferez
a vostre plaisir, ou se en ceste maniere ne la povez avoir, je trouveray
aucun soubtil moyen par quoy serez asseuré de non perdre vostre terre et
que gaignerez la conté de Nevers.» «Dame, dist Liziart, se vous povez
mener ceste euvre a fin et que d’elle puisse avoir vrayes enseignes, je
suis tout asseuré que je gaigneray ma querelle.» «Sire, dit la faulce
vielle, de ce ne faictes nulle doubte, car je vous promest que ainçois
qu’il soit demain je feray pour vous tel chose que d’elle aurez la
joyssance ou enseignes si certaines que vous serez creu a la court du
roy, et par lesquelles vous gaignerez et aurez la joyssance de la conté
de Nevers; si vous conseille que meshuy alez reposer jusques a demain et
ne faictes doubte de riens.»

Alors le conte Liziart s’en ala en sa chambre qui pour lui estoit
appareillee, ou lui et ses chevaliers dormirent celle nuyt, lesquelz
tous ensemble jurent, lesquelz eussent bien voulsu que la pucelle eust
esté advertie de la cause pour quoy leur seigneur estoit venu, et
plaignoient fort le jeusne conte et s’amye Euriant par laquelle avoient
estez si bien festiez et receuz. Apres ce la vielle vinst en la chambre
de sa dame pour la aydier a couchier. Quant la damoiselle fust en son
lit point ne volt desvestir sa chemise.

La vielle, veant sa dame couchier atout sa chemise, lui dist: «Ha ma
damoiselle, trop ne me puis esmerveillier de ce que oncques en ma vie ne
vous veis despoillier vostre chemise. Il y a sept ans passé que premiers
vous ay gardee.» «Maistresse, dist la damoiselle, saichiez pour verité
que jamais nuli fors que Girart ne la me fera desvestir: par lui m’a
esté deffendu pour ce que sur moy ay une enseigne qui n’est homme ne
femme ou monde, tant me soient prochains parens, qui jamais l’aist veue
fors mon amy, auquel j’ay promis que se il estoit homme mortel en vie
qui puist dire ne soy venter la avoir veue, il croira certainement que
de moy aura fait sa volenté, parquoy l’amour de noz deux sera departie.
Ma treschiere maistresse de ce que vous ay dit me povez croire et le
savoir pour certain.»

«Ma dame, dit la faulce vielle, ja Dieu ne plaise que jour de vostre vie
fasiez chose parquoy au doy soyez monstree, ne que ayez villain
reproche; car se croire me voulez, nul fors que vous deux ne le saura.
Il est tart d’aler dormir, ma damoiselle, Dieu vous doint bonne nuiyt.»




[Illustration]

Comment la faulce vielle traïst sa maistresse et comment elle fist ung
pertuis en la paroit de la chambre affin que le conte de Forest vist
l’enseigne que la belle Euriant avoit sur sa dextre mamelle.


La desloyale vielle fust partie de la chambre de la damoiselle a telle
douleur que a peu ne crevoit de ce que ne povoit savoir quelle enseigne
sa damoiselle portoit sur elle. Icelle vielle s’en ala couchier a mal
repos et a mal aise, jusques au bien matin que elle se leva de son lit
hastivement et fist appareillié ung baing en sa chambre, et quant il fut
prest incontinent ala esveillier sa maistresse la damoiselle et lui
parla tant d’une chose et d’autre que elle trouva maniere de la mener
baignier en sa chambre. Mais mieulx lui eust valu que jamais ne se fust
baignee pour le tresgrant meschief et anuy que depuis lui en advint,
ainsi que cy appres pourez oyr. Quant la damoiselle fust en la chambre
de la vielle ou le baing estoit prest elle dist a la vielle que se
partist de la chambre car elle vouloit estre seule ou autrement elle ne
se baigneroit point.

La mauvaise vielle se partist de la chambre bien couroucee, pensant en
son coraige que tel broet lui brasseroit que grant mal et anuy lui en
aviendroit, et trouva maniere d’avoir ung tarelle dont hastivement a ung
coing de la paroit de sa chambre fist ung pertuis, affin que elle peust
veoir baignier sa maistresse la damoiselle. Quant le pertuis fut fait la
vielle regarda parmy et vist clerement sa damoiselle et vist que sur sa
destre mamelle avoit une enseigne moult gente en semblance d’une
violette apparant de couleur ynde sur la mamelle blanche. La vielle
veant celle enseigne se esmerveilla moult fort, incontinent s’en vinst
en la chambre du conte secretement, et esveilla le conte qui encores
dormoit et lui dist: «Sire, levez vous et faictes bonne chiere, car je
vous asseure que des maintenant vostre querelle avez gaignee; car telles
enseignes vous monstreray par lesquelles porrez dire que des maintenant
estes seigneur de la conté de Nevers. Or tost levez sus et venez apres
moy et je vous monstreray ce pourquoy vous estes cy venu.» Lors Liziart
salist hors de son lit et s’abilla diligemment et ala avec la vielle
tant qu’ilz furent au pertuis que la vielle desloyale avoit fait, et
mist l’ueil a l’endroit et regarda la damoiselle et aperceust et
cogneust l’enseigne qui estoit sur sa dextre mamelle, et eust bien
voulsu a celle heure estre empres elle mais autre chose n’en povoit
avoir. Quant assés l’eust veue et regardee, Il vinst devers la vielle et
lui dist: «Dame, vous m’avez gardé d’une grant perte, parquoy me repute
estre a tousjours mais vostre serviteur, et vueil que soyés dame et
maistresse de toutes mes terres et seignories, lesquelles je avoye
perdues se n’eussiez vous esté; il est bien raison que en soyés
gueredonnee. Je vous mercie cent mil fois et adieu jusques au revoir qui
sera brief.»




[Illustration]

Comment Liziart prinst congié de la damoiselle et de la vielle et s’en
retourna a la court.


Quant Liziart eust pris congié de la vielle, il vinst en sa chambre et
se appareilla lui et ses gens pour soy partir. Puis apres la vielle
vinst hurter a l’uys de la chambre ou se baignoit la damoiselle. Icelle
damoiselle, saichant que c’estoit la vielle sa maistresse, saillist a
cop du bain et vestist sa chemise et son coteron et vinst ouvrir l’uys,
puis pour elle asseurer se bota en son lit, apres se vestist et abilla
au plus tost que elle peust et vinst en la saule pour ce que par la
vielle estoit advertie du partement du conte Liziart.

Quant elle fust venue en la saule humblement salua le conte et tous ses
chevaliers. «Ma damoiselle, dist le conte, je vous mercie chierement de
la bonne chiere que avez faicte a moy et a mes gens.» Ayant prins congié
de la damoiselle et de ceulx qui avec elle estoient, il devala les
degrez et monta sur son mulet, puis lui et ses gens se misrent en
chemin, et la belle Heuriant demeura ou chastel accompaignee de sa
faulce vielle que ainsi l’avoit traÿe, de laquelle layrons a parler. Si
vous raconteray de Liziart conte de Forest qui tant exploita de
chevauchier sans quelque aventure avoir que en quatre jours il ariva a
Melun ou le roy Lois estoit. Quant Liziart fut a la court, illec trouva
pluseurs chevaliers et barons desirans de savoir la maniere comment il
avoit besoingnié.

A ce jour que Liziart ariva a Melum, Girart le jeusne conte de Nevers
s’estoit alé jouer jusques a Corbueil ou gaires ne arresta, car par
aucuns de ses amis fust adverty de la venue de Liziart, mais se partist
de Corbeil incontinent qu’il sceust les nouvelles, accompaignié de
jeusnes enffans, contes et barons de la court, ses parens et cousins, et
vinst a Melum bien seignorieusement comme a lui appartenoit; et venoient
iceulx jeusnes seigneurs deux et deux chascun ung chappel de roses sur
leur chief; moult grant presse de gens avoit par les rues de Melum pour
les veoir passer. Girart ou mylieu d’eux venoit chantant et les aucuns
lui respondoient et vinst Girart en ceste maniere a Melun lequel grans
et petis virent volentiers. Quant Girart et sa seigneurie furent
descendus ilz vindrent en une saule paree et tendue de riche tappisserie
ou le roy et ses barons estoient actendans Girart. Quant il entra dedens
la saule et le veirent ainsi accompaignié il n’y eust si grant qui ne
lui feist honneur, mesmement le roy duquel il estoit moult amé le
regarda sousriant. Quant tous furent assemblez en presence du roy
chascun se teust et fist silence.

Lors Liziart conte de Forest veant Girart estre venu se leva en piés et
dist tout hault en soy tournant devers le roy: «Sire, je vous tieng
assés recors que ung jour passé, Girart et moy feismes une gaigure;
lequel a bien monstré qu’il est enffant, quant sur la fiance d’une femme
il a perdue sa terre, laquelle est mienne et l’ay gaignee par la gaigure
que avons eu ensemble. Vous, sire, et tous les princes et barons qui cy
sont, vous en appelle en tesmoings. Et pour ce que pour morir ne
vouldroye dire ne mettre avant chose qui ne fust veritable, Girart face
mander s’amye, et elle estre venue en presence de vous et d’elle
prouveray que entierement j’ay gaignié la conté de Nevers et toutes ses
appartenances, et ce je vueil prouver et dire enseignes que elle ne
porra aler au contraire.»




[Illustration]

Comment Girart envoya querre s’amye par ung sien escuier et parent.


Quant le roy eust oy proposé Liziart, il se tourna devers ses barons
disant que mieulx ne povoit dire. Il appella Girart et lui dist qu’il
envoyast querir s’amye. «Sire, dist Girart, jour de ma vie ne le
croiray, mais pour savoir la verité du fait l’envoyeray querre par ung
mien neveux qui cy est.» Auquel nepveu Girart dist que incontinent
montast a cheval et qu’il alast a Nevers querre Euriant s’amye. Le
jeusne escuier se partist incontinent et chevaucha si fort que il vinst
en cinq jours a Nevers ou il trouva Euriant assise es fenestres du
chasteau, et estoit assise au plus pres d’elle Gondree la tresorde
vielle. Quant elle veist l’escuier elle le vinst acoler et baisier en
lui demandant comment fasoit son seigneur. L’escuier comme bien apris
lui dist: «Ma damoiselle, quant je partis de lui je le laissay sain et
alegre. Par moy vous envoie querre, en vous priant que incontinent venez
pardevers lui.»

La damoiselle oyant les nouvelles fut tresjoyeuse et fist tresbonne
chiere a l’escuier et lui dist que incontinent seroit preste. Et
commanda a son maistre d’ostel que bien pensast du jeusne escuier. Puis
elle desirant complaire a son amy fist aprester son bagaige au plus tost
que elle peust et recommanda tout son hostel a la vielle. Icelle faulce
vielle desloyale sorciere, bien saichant la cause pourquoy sa damoiselle
estoit mandee, luy dist que en riens ne feist doubte et que tellement
penseroit du mesnaige que a son retour auroit toutes bonnes nouvelles.
La belle Euriant baisa sa maistresse en prenant congié d’elle. La
desloyale vielle fist semblant de plorer et dist au departir: «Je sçay
assés que vostre retour me sera long.» La damoiselle ayant son fait
apresté commanda a tirer les chevaulx hors de l’estable, lesquelz
estoient merveilleusement beaulx et moult richement abiliez de selle, de
harnas et couvertes. Et elle et ses gens de atours et vestemens si
riches et si pompeux que c’estoit grant beauté de les veoir.

Quant elle veist ses gens estre prestz elle fist amener son aguenee sur
laquelle elle monta sans prendre aventaige.

Puis elle, accompaignee de trois chevaliers des plus nobles de Nivernois
et de pluseurs autres gentilz hommes, se partist de la cité de Nevers et
fust convoyee des plus grans d’icelle cité. Car tant estoit amee des
grans et des petis que se a la verité eussent seu son destourbier jamais
pour riens ne l’eussent laissier partir. Quant ilz eurent convoyez la
damoiselle jusques a une lieuue en plorant prirent congié d’elle et s’en
retournerent a Nevers. La belle Eurian et sa compaignie se misrent au
chemin faisant la plus grant chiere du monde. Mais se advertie eust
estee de ce qui devoit avenir elle n’eust pas faicte si bonne chiere.
Tant exploitta sans sejourner que ung bien matin ariverent a Melum et se
vinst logier en ung moult riche hostel qui estoit au plus pres de
l’eglise Saint Gille, ouquel elle fust de son hoste et de son hostesse
tres notablement receue; et la menerent en une chambre richement paree;
et ne sceust on nouvelle a la court de sa venue pour ce que le roy et
tous ses barons estoient alez a la chasse, ou ilz furent jusques pres de
mynuit avant qu’ilz retournassent. Pourquoy la belle Euriant, saichant
que si tost ne retourneroient, commanda appareillier son soupper et
quant il fust prest elle se assist a table; apres ce que elle et ses
gens eurent souppé, elle qui estoit lasse et traveillee se ala couchier
et reposer jusques au matin que deux de ses damoiselles la vindrent
esveillier. Quant elle veist le jour estre venu, par ses damoiselles se
feist vestir et mettre a point de ses attours qui estoient moult riches
et beaulx. Mais bien vous ose dire que oncques Elaine, Policena, Dido ne
la belle Florence de Romme, mesmement la belle orgueilleuse d’amour, de
beaulté, d’umilité n’estoient a comparer pour le temps que elles
vivoient a la belle Euriant. Aujourd’uy ne se trouveroit paintre, tant
fust il bon ouvrier, qui sceust contrefaire ne qui vous sceust au vray
deviser de sa beaulté ne de ses riches atours, tant estoit si
merveilleusement belle et assouvye, et tant que Dieu et nature en elle
n’avoient riens oblié. Encores n’avoit elle pas .xvi. ans de age.

Quant elle fust du tout paree et vestue elle fist venir toutes ses gens
comme chevaliers, gentilz hommes, dames et damoiselles, et ala a court
mais en alant que elle fasoit y avoit si grant presse par les rues de
gens qui la venoient veoir que c’estoit merveilles et estoient tous
esmerveilliés de la grant beaulté qui estoit en la belle Euriant. Et
premiers que elle peust venir a la court Girart eust nouvelles que elle
venoit: quant il sceust qu’elle venoit lui et pluseurs chevaliers lui
vindrent au devant tous esbaÿs de la grant beauté qu’ilz virent en la
belle Euriant, laquelle moult gentement venoit chevauchant sur une belle
aguenee faisant les saulx parmy les rues; et ne fut gaire loings de son
hostel que elle encontra Girart son amy qui lui venoit au devant, lequel
lui dist: «Belle, moult joyeulx suis de vostre venue; a bonne heure
puissiez vous venir.» «Sire, dit Euriant, la longue attente de vous
veoir m’a esté ennuyeuse, mais Dieu mercy puis que je vous voy chose
n’est qui me puist nuyre.» Eulx deux tenans par les mains vindrent a la
court ou ilz descendirent; gaires n’y eust chevalier ne gentil homme qui
ne venist au devant d’eulx pour le desir que chascun avoit de les veoir
venir ensemble a court. Quant tous furent descendus ilz monterent amont
les degrez de la saule ou le roy estoit et ses barons estoient les
attendans.




[Illustration]

Comment la belle Euriant vinst a court et comment Liziart lui imposa
qu’elle avoit couchié avec lui et fait sa volenté d’elle.


Quant ilz furent entrez en la saule, il n’y eust si grant prince ne
baron qui ne leur feist honneur, mesmement le roy qui se leva et prinst
Eurian par la main et lui dist: «Belle, bien soyés venue.» «Sire, dit
elle, si eureuse vouldroye estre que en ma vie vous puisse service qui a
vous et a la royne venist a plaisir.» Le roy en soy tournant devers ses
barons leur dist: «Seigneurs, ores puis je veoir la verité certaine de
ce que de ceste damoiselle m’a esté dit. Car onques en mon vivant plus
belle ne plus gracieuse ne veis.» La belle Eurian comme sage et
soubtile, soy veant sans femme excepté les siennes, et cuidant trouver
la royne avec le roy, pensa que pour aucune chose estoit mandee et lors
prinst en elle une freur de ce que le roy avoit dit et moult piteusement
commença a regarder Girart son amy. Elle estant en ceste freur, Liziart
conte de Forest et de Beaujolois se mist a genoulx devant le roy et lui
dist: «Sire, assés vous tiens estre recors que puis nagaires Girart
conte de Nevers, comme jeusne et non saichant (tel le puis je nommer)
qui tant c’est volu fier en femme que de avoir gaigié sa terre a
l’encontre de la mienne, par tel si que, se je povoie trouver maniere de
faire mon plaisir de Eurian s’amye, il estoit content de moy donner sa
terre franche; et ou cas que ainsi ne le porroye faire je lui promis
pardevant vous et voz barons que il auroit comme son propre heritaige
mes contez de Forest et de Beaujolois. Or est ainsi que par droit et
raison il a perdue sa terre. Car devant vous sire vueil prouver et
monstrer par bonnes enseignes que j’ay fait mon plaisir de la belle
Euryant que la veez, et n’est ja besoing de en faire champ de bataille
car assés apperra par vive raison.» La belle, oyant Liziart parler, dist
a Girart en riant: «Amy, pour certain au dessus estes de la gaigure, car
oncques le desloyal n’eust a moy quelque atouchement villain. Maintenant
vous povez dire conte de Forest et de Beaujolois.» Liziart, sans soy
esbaÿr ne avoir en lui crainte ne paour, a chiere levee passa avant et
dist au roy, oyans tous les barons: «Sire, bien me puis venter que de
l’amye Girart l’enffant ay fait toute ma volenté, a telles enseignes que
sur sa dextre mamelle est assise une moult belle violette ainsi comme
elle mesmes le me dist quant avec elle je couchay nu a nu. Et avec ce me
raconta que entre elle et Girart son amy avoient fait certaine devise,
que se chose estoit que aucun prouchain son cousin ou estrange se povoit
venter d’avoir veu les enseignes que certainement croiroit ses amours
estre fausees et avoir fait sa volenté de Euriant, fors tant seulement
eulx deux car nul ne savoit riens de l’enseigne, ne n’en devoit riens
savoir. Sire, dist Liziart, ainsi comme le vous dis la chose est advenue
et comme il appert par les enseignes que vous ay dictes. Et pour ce sire
vous requiers avoir mon droit ainsi comme par vous et voz barons a esté
ordonné, car se au dessus n’en fusse venus toute ma terre avoye perdue.
Et pour ce est fol qui en femme a grant fiance et qui en mest sa terre
en gaige, combien que assés m’en repentis, mais la mercy nostre seigneur
tant ay fait que la querelle ay gaignié.»




[Illustration]

Comment Girart se partist de la court moult desplaisant et Euriant
s’amye sans autre compaignie.


Quant le roy et les barons eurent oy Liziart et que si affirmativement
disoit ses enseignes, lesquelles de l’enffant Girart n’estoient
debatues, et ne dist riens a l’encontre de Liziart, ne aussi ne fist
Euriant, mais tous deux furent comme paumez, de quoy toute la seignorie
fut moult desplaisant et n’y eut homme qui deist ung seul mot, car tant
amoient Girart que tous larmoyoient du deshonneur et perde d’icellui
Girart et par espicial quant ilz veirent Euriant cheoir paumee devant le
roy. Quant elle fust relevee elle getta ung moult hault cry en disant:
«O tresdoulce vierge Marie, ayés pitié de ceste dolante creature qui a
grant tort a esté desloyalment traÿe et deshonnoree.

A, sire Girart, ceste mensonge jamais ne creez, car oncques le desloyal
n’eust de moy la joyssance, ne nul quel qu’il soit fors vous. Mieulx
ameroye estre arse que d’avoir consentir a ce deshonneur.» Girart plain
d’ire et de couroux moult fierement lui dist que son excusacion ne
valoit riens. «Ma terre ay perdue par vous. Assés recognois les
enseignes parquoy ce qu’il dist est vray. Bien savez les devises que
aviesmes euz ensemble, lesquelles n’est ja mestier de recorder pour le
present, mais soiez seure que tel loyer en aurez que a toutes autres
sera exemple.» Alors les cousins et parens de Girart lui demanderent son
entencion ne que il vouloit devenir, eulx offrans de aler avec lui et de
non le jamais habandonner. «Seigneurs dist Girart, je vous mercie
chierement; je ne vueil personne avec moy que celle par qui je suis
desherité et m’en vueil aler en aucun estrange païs passer mes
douleurs.» Oncques pour priere ne requeste qu’ilz lui sceussent faire
Girart ne volt consentir que nulz d’eulx alast avec lui, dont le roy et
ses barons furent fort troublez, car tant amoient Girart et grans et
petis qu’il n’y eust cellui d’eulx qui de pitié ne plorast.

Alors Girart fist amener son cheval et la haguenee de s’amye Euriant a
laquelle il commanda monter sur ladicte aguenee. Elle doulante et
esploree fist ce qu’il lui commanda, puis Girart lui seul sans serviteur
monta sur son cheval et ne volt avoir aucune compaignie d’omme ne de
femme quel qu’il fust et prinst congié lui et Euriant du roy et des
barons et s’en alerent; et en passant qu’ilz fasoient par la ville de
Melum il n’y avoit homme ne femme qui ne menast grant dueil du
desplaisir de Girat, et maudisoient Liziart par quy cest affaire estoit
a Girart et a Euriant, a laquelle ilz veoient demener le plus
merveilleux dueil du monde. Quant ilz furent yssus de la ville, Girart
tira tout droit en la forest d’Orleans et se bouta dedans, lui et s’amye
Euriant triste et doloreuse, et aloit chevauchant apres elle sans dire
ung seul mot l’un a l’autre. Et se partirent Girart et s’amye de la
court en ceste maniere dolans et courouciez, et Liziart demeura joyeux
de sa bonne adventure et tant fist vers le roy et son conseil que la
conté de Nevers lui fust a plain delivree et en fist hommaige au roy en
la presence des barons, dont les parens et amis de Girart furent moult
dolans et maudisoient l’eure que oncques il s’estoit enamoré de ceste
demoiselle.

Quant Liziart eust fait hommaige au roy, lui accompaignié de ses amys
prist congié du roy et s’en ala de tire a Nevers ou il fust receu des
bourgeois a seigneur, mais oncques plus grant pitié ne fust veue, pour
les piteux regretz qu’ilz fasoient de leur naturel seigneur et de leur
damoiselle que ainsi avoient perdus, et estoient de povres et de riches
fort plains et regretez. Mais a Liziart ne a la faulce vielle n’en
chaloit gaires pour ce qu’ilz se veoient au dessus de leurs besoingnes.
Et eust la vielle le gouvernement de toute la conté de Nevers, et estoit
Liziart content de tout ce qu’elle vouloit sans riens contredire, et se
monstroient moult grant amour l’un a l’autre; mais la vielle estoit tant
haÿe par tout le païs que ce n’eust esté pour doubte de Liziart on
l’eust gettee en ung puis ou en la riviere pour les mauvaises coustumes,
tailles et gabelles qu’elle avoit mis sus. De Liziart et d’elle lairay a
parler et parleray de Girart de Nevers et s’amye la belle Euriant.




[Illustration]

Comment Girart volt copper la teste a Euriant s’amie en la forest
d’Orliens, du serpent qui lui vinst corir sus, et comment il la laissa
toute seule en ladicte forest.


Bien avez oy parcidevant le piteable departement de Girart de Nevers et
de s’amye. Apres ce qu’ilz furent departis de Melun eulx deux ensemble
plains de tristesse et de melencolie entrerent en une forest ou tout le
jour sans boire et sans maingier furent, jusques ce vint apres jour
failly qu’ilz trouverent ung petit hostel de povres gens ou celle nuyt
logerent, puis le matin se departirent en eulx tellement exploitant
qu’ilz ariverent en la forest d’Orliens. Girart, veant que assés loing
de gens estoient et qu’il ne veoit homme, il regarda a costiere du
chemin et choisist ung moult gros chaisne soubz lequel il descendist et
fist descendre Euriant et ataicha les chevaulx a ung arbre, et vinst
apres a Euriant et lui dist: «Par vous et vostre desloyauté j’ay perdu
toute ma terre; par vous suis escillié, ne jamais en court de prince
n’est besoing de moy trouver. Saichiés que jamais apres moy ne tromperez
homme: aujourd’uy est venu vostre derrain jour.» La belle Euriant se
mist a genoulx devant lui, lui requerant que d’elle voulsist avoir
compassion. «O tresdesloyale et mauvaise, vous ressemblez a Briseida
l’amye de Troylus et encore pire, car dame et maistresse vous avoye
faitte de mes terres et seignories, mais par vostre desordonnee
laicherie m’avez rendu mal guerdon; et pour ce vous paieray la desserte
que avez gaignee.»

Alors Girart en ostant amour et pitié de lui comme celui qui a l’eure
estoit remply de yre et de couroux prinst Euriant par les cheveux et
tira son espee, et ainsi qu’il cuidoit frapper, Euriant vist venir ung
grant et orrible serpent, et dist a Girart: «A, sire, pour Dieu sauvez
vous, regardez venir contre vous une beste moult orrible et
espoentable.» Grosse avoit la teste et les yeux plus ardans que feu. La
quehue avoit moult grande et eserchelee.

«A, sire, dist Euriant se tost ne vous gardez et que vous fuyez, il est
imposible que par elle ne soyez devoré; quant est de moy, puis que morir
me couvient, ne me chault soit par vous ou par la beste estre devoree.
Car je voy bien que par autre maniere ne puis eschapper.» Lors Girart
laissa la belle Euriant et regarda la orrible beste qui venoit contre
lui le grant pas. Lui, comme cellui qui en riens ne doubtoit la mort,
conclud en soy que pour paour il ne lairoit de soy esprouver a
l’encontre du serpent. Lors il laissa Euriant et envelopa son manteau
alentour de son bras, l’espee ou point, et vint contre le serpent.
Lequel serpent venoit gulle ouverte gettant une flambe moult orrible et
puant. Girart qui moult estoit hardy advisant le serpent qui venoit pour
l’englotir prinst son espee par la croix et la getta de grant force en
la gorge du serpent et tellement qu’il lui trencha le foye et le vint
attaindre au cuer. Quant le serpent sentist le cop il getta ung cry si
orrible que toute la forest retentissoit et chut le serpent a terre.
Lors Girart, veant la beste estre morte, prinst herbes et fueilles en sa
main et tira son espee hors de la gorge du serpent, puis a ung petit
ruissot d’une fontaine la estant la lava et l’essua a son mantel et le
rebouta ou forreau.




[Illustration]

Comment Girart se mist a genoulx rendant graces a Dieu de ce qu’il
estoit eschappé et qu’il avoit tué le serpent et comment il laissa
Euriant seule.


Apres ce que Girart eust occis le serpent orrible il se mist a genoulx
les yeux contre le ciel, rendant graces a Dieu de ce qu’il avoit vaincu
le serpent, et pensa en son coraige et dist: «O vray Dieu, vueilliez moy
aidier: comment me seroit il possible ne avoir le corage de mettre a
mort celle qui m’a saulvee la vie? Car se par elle n’eusse esté adverty
j’eusse esté tué du serpent. Certes pour riens mal ne lui feroye, car
raison y est grande, car maintenant avoye l’espee ou point pour la tuer
et copper la teste, et quant elle a veu venir l’orrible serpent pour moy
sauver la vie m’a dit que me gardeisse. Laquelle chose n’eusse jamais
pensé ne aussi ne croiroie qu’il fust femme au monde qui eust le coraige
ne telle volenté de vouloir sauver ne garentir de mort cellui qui la
vouldroit tuer, par ainsi lui vueil sauver la vie, ja soit ce qu’elle
m’a fait perdre ma terre; combien qu’elle demorra seule, dont j’ay pitié
quant il couvient que seule et esgaree je la laisse. Certes a tousjours
mais ara m’amour. Mais nulz homs vivans ne le saura. Icy la lairay sans
ly aucun mal faire. Dieu par sa grace la vueille pourveoir et pardonner
son meffait.» Il vinst vers la damoiselle et lui dist: «Euriant, en la
garde de Nostre Seigneur te laysse, auquel je prie humblement que de mal
te vueille garder et toy pardonner la faulte que m’as faicte.» Et la
laissa toute seule et monta sur son cheval prenant son chemin en la
forest. Et la belle Euriant seule et esgaree demeura au bois moult
doulante en faisant ses regrez piteux, detordant ses mains, tirant ses
cheveulx, et disoit: «Las moy chetive, a male heure fus oncques nee
quant ainsi a tort et sans cause mon amy c’est departy de moy et m’a
ainsi laissee seule et perdue en my ce bois.»




[Illustration]

Comment le duc de Metz ariva en la forest ou il trouva la belle Euriant.


Alors rencommença son dueil moult grant. «Las moy, il me vaulsist mieulx
avoir esté tuee de mon amy Girart, ou avoir esté devoree par le serpent!
Pieça m’a esté dit que useroye ma vie en pleurs.» Puis es mains et es
oncles se esgraffinoit toute sa face; moult pale et descoloree estoit,
tout transy et couvert estoit de sang et mieulx sembloit morte que vive
et cheust a terre paumee. Ainsi, comme en celle pasmoison estoit, par la
passa le duc de Metz, lui .xx.e de chevaliers, lequel tout droit venoit
de Saint Jaques et avoit ce jour disné a Baugensi, et ainsi comme il
approcha de la forest d’Oliens il entra en ung grant chemin et veist a
dextre ung cheval estaichié a une branche, et veist empres ung grant et
orrible serpent mort; en apres vist une damoiselle gesant a terre,
laquelle lui sembloit selon ses habilemens estre de grant lieu, dont il
fut effré, pensant que le serpent avoit tuee la damoiselle, mais moult
se esmerveilloit comment le serpent avoit esté tué. Il appella ses
chevaliers et leur dist: «Seigneurs, vecy la plus grant merveille du
monde. Regardez l’orrible serpent et ceste gente damoiselle la gisant
morte. Il peult estre qu’elle avoit mis jour et heure a son amy et que
elle le attendoit icy.» Ainsi comme le duc se devisoit a ses chevaliers
la belle Euriant se revint de pasmoison en soy esmerveillant de veoir
empres elle tant de gens, et incontinent se prinst a nettoyer son
visaige et ses yeulx qui estoient tous plains de sanc et de larmes.
Quant le duc la veist revenue et que point n’estoit morte il fust moult
joyeux, desirant savoir d’elle quelle male aventure l’avoit la menee, et
pour en savoir la verité mist pié a terre et la salua moult
courtoisement; laquelle ne lui respondist ung seul mot car elle ne
povoit tant avoit le cuer estraint et commença de plorer et soy
desconforter en blasmant sa doulante vie. Le duc la reconfortoit moult
doulcement et lui dist: «Belle, je vous prie que me vueilliez dire la
cause de vostre doleance.» La belle Euriant, la larme a l’ueil, lui
respondist et lui dist: «Sire, je vous prie que me laissiés ester; grant
pechier faictes de vous cy arrester pour savoir ne enquerir de ma grant
maleurté. Je suis une povre esgaree et exillee plus desirant la mort que
la vie. Par moy autre chose ne povez savoir, mais se par vous ou voz
gens estoie mise a mort grant merite aquerriez envers Dieu.»

Le duc oyant ses piteuses complaintes eust en lui grant pitié et la
prinst moult fort a regarder ou visaige et lui sembla que oncques jour
de sa vie plus belle creature mieulx faite ne mieulx formee il n’avoit
veue. Et dist en lui mesmes que se de ses gens ne cuidoit estre blasmé
il la prendroit a femme et la feroit duchesse de Metz et de Lorrainne,
et dist qu’elle sembloit es habilemens qu’elle portoit estre de grant et
noble lieu yssue et que par honneur ung grant roy la poroit prendre, et
la prist moult fort a amer, desirant avoir son accointance et lui dist:
«Belle, or tost levez vous sus, sans prendre en vous quelque excusacion,
montés sur vostre aguenee; il vous en fault venir avec moy en mon païs.
Grant joye ay en mon cuer de vous avoir trouvee. Oncques a nul jour si
grant eur ne vous avint, car a femme vous vueil avoir et serez dame et
duchesse de Metz et de toute Lorraine.» Quant Euriant entendist le duc,
oncques mais ne fut plus dolante, et lui dist a basse voix: «Sire, ja
Dieu ne plaise que me faciés cest honneur, car se vous saviez la verité
de mon fait et la vie que j’ay menee avant ce que me prissiez vous me
feriez ardoir ou enfoir, car oncques plus desloyale ne plus mauvaise ne
fust que j’ay esté toute ma vie. Verité est que sont environ trois ans
passés que je devins femme commune; pour ma mauvaistié fus appellee
ligiere; mon pere fut ung charreton, lequel depuis nagaires a esté
pendu. Puis apres ay esté amye d’un larron lequel m’amoit tresfort. Tout
ce qu’il povoit embler il le mettoit sur moy: sy riche robe n’estoit, se
avoir la vouloye, que tantost ne la me feist avoir, fust de soye ou
d’autres fins draps, forrees de vairs ou de gris ainsi comme bon me
sembloit. Si advint par une aventure que ceste robe, que me veez porter
a present, il l’avoit nouvellement emblé et tant qu’il fut apperceu au
partir que feismes d’Orliens lui et moy et fusmes poursuis tant que en
courant son cheval tomba par terre et fut prins, et moy lasse maleureuse
eschappay et suis icy venue dont c’est moult grant damage. Sire, de
telle femme que je suis n’avez a faire, car pour riens ne porroye
laissier la vie que j’ay tous temps menee.» Le duc en la regardant lui
dist que telle excusacion ne lui estoit mestier de faire: «De tout ce
que dit m’avez ne me chault, mais que de cy en avant vous gardez.»
«Sire, dit Euriant, saichiés que envis meurt qui aprins ne l’a; trop me
greveroit et me seroit estrange de delaissier la vie que tous temps ay
voulu mener. Certes pour riens ne m’en tiendroye. Moult grant folye avez
emprinse qui cuidiez tant faire par voz paroles de moy destourber a
mener la vie que j’ay tousjours accoustumee.»




[Illustration]

Comment le duc de Metz emmena Euriant, voulsist elle ou non.


Quant le duc entendist la damoiselle plus que devant fut amoreux d’elle
et la prinst par la main et lui dist: «Belle, tout ce que dictes ne vous
vault; voz excusacions ne voz plaintes ne vous y peuent aydier, car
c’est force que venez avec moy, vueilliez ou non.» Lors le duc la fist
monter sur sa aguenee par quatre chevaliers qu’il fist descendre et se
misrent en chemin. La belle Euriant demenoit grant dueil pour son amy
Girart duquel estoit ainsi departie. Grant pitié estoit de la veoir, et
en avoient les chevaliers du duc grant pitié et contredisoient moult
fort au duc qui bien se gardast de la prendre a femme, que assés de plus
belles en trouveroit en son païs et que il veoit bien que c’estoit une
maleureuse. «Sire, dirent les chevaliers, deportez vous de ceste folye
et la laissiez aler ou elle vouldra aler.» Quant le duc vist que ses
chevaliers blasmoient la demoiselle, laquelle il amoit, il leur
deffendist que plus n’en parlassent et que pour eulx ne pour homme
vivant ne s’en deporteroit.

Les chevaliers oyans la volenté de leur seigneur se teurent sans plus en
parler et se misrent en chemin.

Le duc regardoit tousjours Euriant et de plus en plus y mettoit son
cuer. Mais a la belle Euriant n’en chaloit, ains ploroit et fasoit ses
regretz, quant de son amy Girart avoit souvenance. Le duc la
reconfortoit le mieulx qu’il povoit, mais pour priere qu’il lui sceust
faire elle ne se vouloit deporter de son dueil. Tant esploiterent de
chevauchier par villes et chasteaulx que en moings de huit jours
ariverent a Metz en Lorraine ou le duc fut moult bien receu. La belle
Euriant il bailla en garde a une sienne seur qu’il avoit, dont elle fut
moult amee pour sa beauté et doulceur. Le duc l’aloit souvent veoir
esperant lui faire perdre son dueil mais tousjours la belle se excusoit;
de laquelle pour le present vous lairay a parler et vous compteray de
Girart qui seul s’en aloit chevauchant.




[Illustration]

Comment Girart au departir qu’il fist de s’amye qu’il avoit laissié en
la forest vinst en Nyvernois a ung villaige que alors on nommoit la
Marche en l’ostel d’un jongleur qu’il congnoissoit.


Ainsi comme parcidevant avez oy Girart de Nevers s’estoit party de
s’amye Euriant et l’avoit laissee en la forest toute seule, dont il
avoit plus de desplaisir que d’avoir pardue sa terre. Souvent la larme a
l’ueil aloit regrettant s’amye en disant: «O tresnoble jouencelle, que
ores suis pour vous dolant et marry! Je vous cuidoye avoir a femme, mais
pas ne suis seul avoir esté deceu de femme. Salomon, qui tant estoit
saige, mains damages receust de sa femme. Sançon le fort fust par sa
femme traÿ et pluseurs autres. Cellui est fol et pour fol doit estre
tenu de soy aseurer trop en amour: nul ne doit assayer s’amye mais la
doit laissier en paix sans la esprouver en quelque maniere que ce soit.
Je le dis, las moy, mais oncques ne m’en ay sceu garder.» Puis apres
quant il eust fait sa complainte moult tendrement commença de plorer, en
plaignant le corps, la beauté et la humilité de s’amye et par pluseurs
jours en soy desconfortant et demenant grant dueil s’en aloit vacrant
par bois, par plains et par villes; et tant que volenté lui vinst de
tirer contre Nevers, dont autreffois avoit esté seigneur, disant en lui
meismes que, soit folye ou savoir, il yra veoir comment Liziart se
gouverne en sa terre que faulcement avoit gaignee. Tant chevaucha par
valees et par montaignes qu’il ariva a la Marche seant sur la riviere de
Loire ou avoit pour le temps ung moult fort chastel, et se vinst logier
au plus celeement qu’il peust en une maisonnette ung peu arriere de la
ville, ou pour le temps estoit demeurant ung jongleur, auquel par
pluseurs fois avoit fait mains biens et donné robes et forures. Quant
Girart entra en l’ostel du jongleur, moult bien fut recogneu de l’omme
et de la femme et furent moult joyeulx de sa venue et tresdesplaisans de
sa fortune, et a leur povoir lui firent bonne chiere. «Amy, dist Girart,
ne faictes a nully semblant de ma venue.» «Sire, dist le jongleur, de ce
ne vous couvient doubter, car homme du monde riens n’en saura.» Quant le
cheval de Girart fut appointié il vinst a l’ostel ou la femme avoit mise
la table et apporté de telz biens qu’ilz avoient et se assirent tous
trois au soupper ou ilz firent bonne chiere. Apres ce qu’ilz eurent
souppé ilz alerent dormir jusques le demain au matin. Girart se leva et
se abilla et appella son hoste et lui dist qu’il lui pretast une de ses
vielles robes et ung chappel et ung chapperon, pour ce qu’il faisoit
lait temps de pluye et de vent, puis lui dist qu’il lui aportast sa
vieule, de laquelle Girart savoit moult bien jouer et de pluseurs autres
instrumens, fust de harppe, de leu, de salterion ou de orgues. Le
jongleur apporta a Girat tous les habilemens qu’il lui avoit demandé,
puis abila Girart et lui pendist la vieule au col, puis lui dist: «Sire,
il semble proprement que autreffois avez esté du mestier, tant vous
vient bien cestui habilement.»




[Illustration]

Comment Girart vinst a Nevers la viole au col ou il chanta devant
Liziart.


Apres ce que Girart fust abilié en abit de violeur, le jongleur lui
apporta unes ousettes et les lui chaussa, pour ce que le temps estoit
moult ort et faisoit mauvais cheminer; puis Girart prist congié de son
hoste et se mist a chemin tirant contre Nevers, et tant chemina qu’il
vinst a Nevers a grant peinne, car pas n’avoit aprins d’aler a pié, et
entra deans la ville, et en alant qu’il faisoit par icelle oyst pluseurs
bourgeois qui disoient l’un a l’autre: «Se jongleur se traveille bien en
vain, il pouroit tout le jour violer et chanter avant ce qu’il trouvast
homme qui escouter le voulsist, car oncques puis que perdismes Girart et
Euriant s’amye toute nostre joye fust perdue. Motez, chançons, balades
ne chans d’oyseaulx ne seront jamais a Nevers voulentiers escoutees au
moings tant que le traytre Liziart soit en vie ne qu’il ait la terre en
sa main.» Girart les entendoit moult bien et tant chemina par la ville
la vieule au col qu’il vinst en l’eglise Saint Cire, ou il fist une
moult devote oroison a Nostre Seigneur en lui priant que reconforter et
aydier voulsist a Euriant s’amye; puis apres se partist de l’eglise, et
vinst vers la porte du chastel ou se assist en attendant de estre par
aucun appellé. Si advint que ung chevalier entra ou chastel et appella
Girart et lui dist: «Amy, venés amont en la saule et jouerez devant
monseigneur qui est au disner.» «Sire, dist Girart, moult volentiers me
chaufferoye car j’ay grant froit et suis las de cheminer.» Lisiart oyant
ce qu’il se excusoit lui dist: «Il n’est dangier que de villain le
dyable vous a cy apporté; pendu soit qui meshuy vous en priera.» Lors
Girart, qui moult estoit descongneu par une herbe dont il s’estoit froté
le visage et les mains, vint avant et attrempa sa vyole, et dist en luy
mesmes: «En jongleur a mauvais mestier, car plus a froit et malaise et
plus on le presse de chanter et de jouer, combien que je m’en passeroye
bien, et toutesfois il le me fault faire puis que je y suis, ja soit ce
que ce n’est pas mon mestier.»

Lors moult doulcement commença a chanter et a violer a moult cler et
doulx son une chançon de Guillaume d’Orenges le marchis au court nez
ainsi et par la maniere qui s’ensuit:

    Grant fut la joye en la sale a Laon
    Moult y eust tables oyseaulx et venoison.
    Qui que maingeast la char et le poisson
    Oncques a Guillaume, n’en passa le menton,
    Ains maingea tourte et beust eaue a foison.
    Quant eust maingié le chevalier baron
    Les nappes trayent sergens et eschançon
    Lequel Guillaume mist le roy a raison:
    «Qu’as tu emprins, gentilz filz a Charlon?
    Secouras moy vers la geste Mahom
    Ja deussent estre les os a charrion.»
    Et dist le roy: «Nous en conseillerons
    Et le matin savoir le vous ferons.»
    O le Guillaume si tant comme charbon:
    «Comment sire se plaidera on don?
    Est ce la fable du leu et du mouton?»
    Lors se baissa si prinst ung gros baston
    Puis dist au roy: «Vostre fief vous rens don
    Ne quiers de vous tenir ung esperon
    Ne vostre amy ne seray ne voz homs
    Et si venrrez ou vous vueilliez ou non.»

Ainsi comme vous oyez Girart chanta de Guillaume au court nez moult
grant espice mais oncques le conte Liziart ne lui fist presenter a boire
ne a maingier.




[Illustration]

Comment Girart se chaffoit derriere le conte ou il oyst par la vielle la
maniere comment elle avoit traÿe Euriant.


Apres ce qu’il eust finé sa chançon, vinst au feu qui estoit gros pour
soy assuer et se mist derriere Liziart et derriere la vielle traiteuse
qui estoit assise empres lui. Girart regardant par leans parceust assés
qu’il n’y avoit ordre ne conroy et que tout estoit a l’abandon. Alors la
vielle Gondre commença moult fierement a parler au conte Liziart et luy
reprouva et dist que par elle et par son pourchas il estoit conte de
Nevers et que a tort et a mauvaise cause elle avoit trouvé la maniere de
traÿr sa bonne maistresse, que riens ne lui avoit meffait, et a Girart
fait perdre sa terre, parquoy eulx deux estoient desers des biens et
joye de ce monde: «Puis quant vous veés que du tout estes au dessus vous
ne voulez faire chose dont vous requierre.»

Liziart bien saichant que verité lui disoit, moult courtoisement lui
respondist que elle lui disoit verité, et lui promist sa foy que a
tousjours mais sa terre et son avoir lui habandonnoit, et lui dist: «Je
cognois et sçay pour certain que se vous ne fussiés je eusse perdue
toute ma terre. Car oncques de la belle Euriant je n’eus mon plaisir ne
ma volenté accomplie dont il me desplaist. Au fort puis que ainsi est et
que autrement ne peult estre il me souffist; puis que j’ay toute sa
terre il ne me chault de riens: elle est mienne et par vous m’est venu
ce bien, raison est que le recongnoisse. Girart lui estant au feu
escouta et oyst tout au long ce que Liziart avoit dit, que oncques de
lui ne se prirent garde, ja soit ce que les paroles qu’ilz dirent et
profererent ensemble Liziart et la vielle leur seront a la fin chier
vendues, comme cy apres porrez oyr en ceste hystoire.

Alors que Girart eust oy et entendu la maniere et comment lui et s’amye
avoient esté traÿs, au plus tost qu’il peust, sans congié prendre, se
departist de la court et vinst en la ville ou il ne demeura gaires
jusques a ce qu’il vinst a la porte et saillist dehors es champs,
tousjours la viole a son col, tant joyeulx des nouvelles qu’il avoit
oyes que merveilles, et ne cessa de trocter tant qu’il fust arriere en
l’ostel du jongleur ou il avoit esté si bien festié; lequel lui vinst au
devant et lui demanda comment il avoit besongnié et comment si tost
estoit retourné. «Amy, dist Girart, vous le saurez assés a temps. Mais
non pas si tost que je vouldroye.» Lors Girart entra a l’ostel et se
assist a table avec son hoste et son hostesse ou ilz firent bonne chiere
de ce qu’ilz avoient. Apres ce qu’ilz eurent souppé ilz alerent dormir,
combien que Girart ne dormist gaires car il ne fasoit que penser toute
la nuyt, puis quant il fust jour il se leva et se abilla et le jongleur
son hoste lui mist a point son cheval et le tira hors de l’estable. Lors
Girart prinst congié de son hostesse et de son hoste et leur remercia la
bonne chiere que faicte lui avoient, et puis monta a cheval et se mist
en chemin, pensant en quelle contree il porroit oyr nouvelles vrayes de
s’amye Euriant, et ne savoit quel part il la peust trouver ne querir, et
de courroux et desplaisir qu’il prinst en lui commença a trambler en
menassant Liziart, affermant en son coraige que s’il peult trouver
s’amye, que corps a corps lui vouldra prouver qu’il a fait comme ung
desloyal traytre.




[Illustration]

Comment Girart de Nevers arriva en ung chastel en Ardenne.


Ainsi comme vous oés Girart l’enffant triste et pensif aloit chevauchant
par pluseurs contrees. Si vinst en Bourgoingne ou il enqueroit savoir
nouvelles d’Euriant s’amye. Quant la n’en peust savoir nouvelles il
vinst a Paris et puis passa oultre et chevaucha par France et Picardie,
puis vinst par le pays d’Ardene tousjours enquerant de s’amye. Si advint
que apres ce qu’il eust pluseurs journees chevauchié, ainsi comme a ung
vespre, il choisist ung chastel sur une riviere qui estoit moult fort,
et bien mis a deffence a le veoir, et le pays d’entour sembloit estre en
guerre car a deux lieuues alentour n’y avoit riens laboré ne edifié fors
maisons brulees et destruites. Apres ledit Girart vist deux hommes a
cheval armez tenans leurs espees en leurs mains et les escuz en cautel,
comme se deussent combatre, qui estoient sur le pont tournez, puis apres
en vindrent quatre de pié moult bien armez et embastonnez. Girart vinst
a eulx et les salua bien courtoisement et leur pria et requist que pour
la nuyt le voulsissent logier. Ilz lui respondirent que voulentiers le
feroient, mais bien savoient que il ne leur en sauroit ja gré car,
dirent ilz, «nous avons vivres a si grant dangier que vous ne serez pas
receu comme a vous appartient, car impossible nous est de longuement
tenir la place que nous ne ayons tous les testes coppees, car tant fort
avons esté guerrié que en trois ans n’avons peu cueillir ne semer ung
muy de blé, et nous fait mal de vous abregier pour ce que bien nous
semblés homme de hault affaire.» «Seigneurs, dist Girart, puis que
l’ostel me voulez prester ceste nuyt je vous mercie.»

Girart entra dedens la porte et passa le pont que quatre hommes leverent
apres. Deux chevaliers le menerent ou donjon, et autres prisrent son
cheval et le menerent en l’estable ou il n’y avoit orge ne aveinne fors
ung peu de foing qu’ilz donnerent au cheval. Quant Girart entra ou
maistre donjon il se merveilla de la povreté qui y estoit et de l’ostel
qui estoit si povre, et se ala seoir sur ung coffre et regardoit les
chevaliers qui se desarmoient de leurs arnois, qui fort estoient
enruilliez, puis se vestirent de leurs robes vielles, rompues et
dessirees. Apres ce qu’ilz furent revestus entrerent leans deux routes
de chevaliers pailes et maigres moult povrement vestus qui menoient avec
eulx une moult belle pucelle et advenant mais tant estoit povre et
maigre de jeuner que les os lui parissoient; trespovrement estoit paree
et vestue et estoit estaincte et descoloree; sa saincture estoit d’un
tissu de laine, la boucle et le mordant estoit de cuivre ou de laiton,
parquoy il sembloit assés que pas n’estoit de grant richesse. Quant
Girart veist la pucelle il se leva et lui vinst au devant et la salua
moult humblement. La damoiselle comme courtoise et saige lui dist:
«Sire, Dieu vous doint honneur et bien car ceans ne le sauriez trouver,
dont je suis moult doulante pour ce que je n’ay de quoy vous puisse
festier, ne es autres gens de bien qui passent par ceans, dont j’ay au
cuer grant douleur quant ne les puis recevoir ainsi comme voulsisse,
combien que il y huit jours passés que ne fusmes si au bas, non obstant
que encores ay de provision .vi. pains et deux gasteaulx, deux pertrix
et quatre ploviers et ung berril de vin et autre chose ne sçay en ce
monde de vivres, et nous est impossible de povoir plus tenir, et demain
attendons l’assault d’une gent la plus layde la plus orde que jamais
veissiez.» «Dame, se dist Girart, pourquoy est esmeue ceste guerre?»
«Sire, dist la damoiselle, verité est que le seigneur de ces gens que
vous ay dit me veult avoir a mariage, mais premiers que m’y consente je
ameroye mieulx estre arse en ung feu d’espines, car tant est lais et
hideux a veoir que toutes les fois qu’il m’en souvient me fait paour, et
de plus saige ne soubtil chevalier ne se porroit trouver. Il m’a mandé
par ung sien messagier que demain au matin mettra le siege devant ceste
place. Toute ma terre m’a essillee et gastee, mon pere et mes deux
freres mors, dont je suis tresdoulante et courroucee et non sans cause
pas on ne se doit esmerveillier se consentir ne me vueil de le prendre a
mary.» Et lors commença de plorer en soy complaignant moult piteusement,
disant: «O mon vray Dieu, a male heure fus oncques nee quant trouver ne
puis chevalier qui pour moy se vueille combatre. Je n’ay parent ne
cousin que si ozé soit de combatre contre cest anemy. Moult grant desir
ay que son orgueil lui voye abaissier. Sire, ce dist la pucelle, se si
bonne chiere ne vous puis faire que je deusse, je vous prie que me
perdonnez, car le grant anuy que j’ay au cuer me contraint de ce faire,
mais pour l’amour de vous et de l’onneur que nous avez fait de venir
prendre la pacience ceans je mettray peine de moy resjoyr.» «Damoiselle,
de ce que dictes, dist Girart, vous remercie; je prie a Nostre Seigneur
qu’il vous vueille reconforter, mais pour Dieu, ma damoiselle, vous prie
que dire me vueilliez se le chevalier qui est vostre anemy, lequel vous
tenez si oultraigeux et hardy, se vouldroit combatre a l’encontre de
cellui qui vostre droit vouldroit deffendre. Saichiés pour verité que
pour amour de vous et pour garder vostre honneur et vostre droit je
mettray mon corps et ma vie par tel si que s’il me peult conquerre ou
ocir et mettre a mort que vous et vostre terre mettrez a son
commandement, et se ainsi est que je le conquiere, il sera tenu de vous
rendre et restituer tous les dommaiges et interestz qu’il vous a fais,
excepté ceulx qui sont mors, lesquelz jamais on ne peult ravoir.» La
damoiselle respondist a Girart que bien estoit contente de ce faire,
mais trop redoubtoit le chevalier pour la grant cruaulté de lui et dist:
«Sire, humblement vous remercie du grant confort et ayde que me voulez
faire.» La dedans avoit ung chevalier moult ancien et saige; ayant oy
les belles offres que Girart avoit faictes a la damoiselle, dist: «Ma
damoiselle, bien devez louer Dieu et remercier le jeusne chevalier.
Soyés contente et lui octroyés le champ de bataille, car je croy
certainement que par lui serez delivree et nous tous du grant dangier ou
nous sommes a present.» Quant la damoiselle eust oy parler le chevalier,
elle prinst son gant senestre et le bailla a Girart, lequel le receust
tres voulentiers, en lui disant: «Sire, mon corps, ma vie, ma terre et
mon honneur je metz en la garde de Dieu et de vous, auquel je prie que
telle grace vous vueille octroyer que puissiez au dessus de vostre
entreprise et nous mettre hors de dangier.




[Illustration]

Comment Galerant vinst a grant puissance devant le chastel de la
damoiselle.


Apres ce que eust receu le gaige de la demoiselle tous ceulx du chasteau
furent tres joyeux et firent aprester le soupper le mieulx qu’ilz
peurent du peu qu’ilz avoient. Quant tout fust prest, tous se misrent a
table, et soupperent tous ensemble Girart et la damoiselle avec les
autres chevaliers. Quant ilz eurent souppé ilz firent ensemble pluseurs
devises puis on ordena le guet et ala chascun en sa garde. Girart et les
autres chevaliers qui n’estoient point du guet s’en alerent dormir
jusques au matin que chascun se leva. La pucelle se vestist et mist a
point le mieulx qu’elle peust, car celle nuyt n’avoit gueres dormy pour
la paour et doubte qu’elle avoit de son anemy, et aussi tous ceulx de
l’ostel. Quant Girart veist la pucelle empres lui plourant il se cuida
lever du lit mais elle incontinent s’avança sur l’esponde du lit en
disant a Girart: «Sire, Dieu vous doint tresbon jour.» Hastivement se
leva et ly dist: «Belle, vous soyés la tresbien venue.» Puis se vestist
et abila et puis alerent ensemble oyr messe bien devotement et puis
retournerent et monterent sur les murs et es tours du chastel; mais si
tost n’y sceurent estre venus que toute la plaine ne fust plainne de
gens d’armes; puis regarderent par la porte et choisirent le seigneur
d’eulx, lui .iii.e, qui commença a crier a haulte voix a ceulx du
chastel qu’ilz lui rendissent leur damoiselle ou ce non il les fera tous
mettre a l’espee et fera ardoir le chastel et la damoiselle dedans.
Ceulx du chastel entendirent ce que le seigneur leur anemy disoit, dont
tous eurent grant paour.

Girart les veant ainsi espaventez leur dist en sousriant: «Seigneurs,
resjoyssés vous et vous reconfortez et reconfortez vostre maistresse et
du surplus me laissiez convenir, car au plaisir de Nostre Seigneur,
ainçois qu’il soit nuyt, cellui par qui tant avez eu de dommaige, de
paour et de desplaisir feray repentir des griefz qu’il vous a fais.
Faictes bonne chiere et n’ayés paour de riens. Faictes me apporter du
harnois, qu’il soit bon et fort, ne me chault se elles sont enruillees.»
Lors sans plus attendre lui apporterent arnois si bon que on sauroit
deviser et l’armerent tresbien a son plaisir, et lui chasserent ungs
esperons dorez, et lui misrent son escu au col, puis lacerent son eaume;
puis prinst son espee qui estoit tresbonne et tresfine, et puis monta
sur son destrié tout couvert de sendal vermeil sans mettre le pié en
l’estrié ne sans prendre aucun aventaige, dont tous s’esbaïsrent, puis
fist le signe de la croix en soy recommandant a Dieu, puis fist ouvrir
la porte et prinst congié de la pucelle et saillist hors du chastel la
lance ou poing et chevaucha contre Galerant le seigneur anemis du
chastel. Quant Galerant, qui tenoit le siege devant le chastel, vist
venir Girart si bien en point il s’avança et lui dist: «Vassal, je te
prie que me dies comment tu as non, car trop te tiengs hardy et
outrecuidié quant par ton orgueil tu es venu pour moy combatre. Grant
folie as entreprinse, se ne me veulx rendre le chastel et la
damoiselle.» «Vassal, dist Girart, je vieng icy pour deffendre a
l’encontre de toy le chastel et la damoiselle par laquelle suis cy
envoyé.» Galerant respondist: «Vassal, je cuide que tu es son amy; bien
monstre a ton semblant que tu l’aymes moult chierement quant pour
l’amour d’elle tu es venu morir, car nul fors que Dieu ne te peult
garantir se a moy veulx combatre.» «Vassal, dist Girart, Je te dis que
se tu es si hardy de moy combatre je te feray bel party, par ainsi que
se tu me peuls vaincre ou occir je te feray baillier bons hostaiges de
toy livrer le chastel et la damoiselle pour en faire a ton plaisir. Et
pareillement tu bailleras hostaige souffisant que ou cas que je te
conquiere ou mette a mort tu feras reparer et restituer tous les maulx
et damages qui par toy et tes gens ont esté fais en la terre de la
damoiselle et de ses hommes, et le feras amender a ladicte damoiselle
entierement, et a ses hommes et subgetz.» Galerant respondist qu’il
estoit tres content et qu’il ne demandoit pas plus bel pain, et que
mieulx ne demandoit.»




[Illustration]

Comment Girart combatist le chevalier et le desconfist vaillamment et a
grant force.


Quant Galerant eust fait responce a Girart il lui dist: «Je te requiers
que je puisse aler jusques a mes gens pour leur dire et racompter les
devises faictes entre noz deux. Avec moy ameneray de mes hommes pour
tenir hostaige et devant toy les feray jurer et promettre de entretenir
les convenances faictes entre toy et moy; et les feras entrer dedans le
chastel affin que toy et la damoiselle soyez mieulx asseurés.» Girart
dist qu’il estoit content. Galerant ala a ses gens et leur compta
l’emprinse que Girat et lui avoient faicte, et prinst quatre de ses
gentilz hommes et les amena a Girart et lui dist qu’il les menast ou
chastel jusques a ce que leur champ de bataille seroit accomply. Girart
fut content et les envoya ou chasteau et firent serement de entretenir
de point en point les promesses et convenances faictes entre les deux
vassaulx; puis apres la damoiselle les fist enclorre en une tour et les
fist garder par quatre hommes. Et elle et tous ses chevaliers monterent
sur les tours du chasteau pour veoir le champ des deux chevaliers. Quant
les ostaiges furent bailliez comme dit est, iceulx chevaliers prinrent
leur course les lances es erretz et picquerent cheval d’esperon et
vinrent assembler l’un contre l’autre qu’il sembloit une foudre, et
tellement encontrerent qu’ilz rompirent leurs lances en plus de cent
pieces et cheurent les chevaulx et les maistres par terre ou longuement
demorerent tous estourdis, et tant que ceulx qui les regardoient d’un
costé et d’autre disrent que oncques de deux chevaliers n’avoient veu
ferir si beau cop de lance. Quant long temps eurent demeuré les deux
chevaliers endormis a terre et tous estourdis se releverent l’espee ou
poing et commencerent a combatre et frapper l’un sur l’autre tant qu’ilz
fasoient partir le feu de leurs harnois, et se combatirent tellement et
par si longue espace qu’ilz estoient tous en sang et en eaue et ne
veoient quasi goute. Ilz laisserent leurs espees et se prisrent a bras
et tant bouterent et tirerent l’un l’autre que tous deux cheurent a
terre aucune fois l’un dessus l’autre dessoubz, et tant et si longuement
luterent ensemble qu’ilz demeurerent comme pasmés si estoient las, et
sembloient mieulx mors que vis par la force du sang et de la sueur
qu’ilz getoient; car il n’y eust cellui des deux parties qu’il ne
pensast avoir perdu son champion et en menoient grant dueil. Quant ilz
revindrent a eulx et qu’ilz furent arriere en force et vigueur,
incontinent se leverent en piés et reprirent leurs espees et
commencerent a frapper l’un sur l’autre et tellement combatirent qu’il
ne leur demeura piece de harnois entiere. Oncques Roland et Fernagu ne
combatirent plus fierement. Dont si mal en prist a Galerant qu’il tomba
a terre. Quant Girart le vist rué jus, ung souvenir lui vinst de s’amye
la belle Euriant, puis leva l’espee contremont et dist a Galeran: «Je te
conseille, affin de ta vie sauver, que tu te rendes et me cryes mercy,
car trop grant damage seroit de ta mort.» Alors Galeran plain d’orgueil
et d’otrecuidance dist a Girart que encores n’estoit il pas temps qu’il
se deust rendre et que combien qu’il feust a terre il se releveroit
bien. «Vassal, dist Girart, ce sera grant merveille se sans mort tu me
peuls eschapper.»

Adonc Girart lui coppa les esguillettes de son heaume et puis lui osta
de la teste. Quant Galeran se vist en ce point desarmé et rué jus et que
sa force ne lui povoit aydier, fust bien esbaÿ combien qu’il avoit grant
coraige. Encores Girart qui le tenoit soubz lui [dit] que sa mercy
vouloit avoir et que pour desconfy se tinst. «Vassal, dist Galeran, ja
Dieu ne plaise que de ma bouche saille ung mot si villain; tant que la
vie auray ou corps par moy le mot ne sera dit. Je n’ay cure de tel
mercy; fiers tant que tu porras, je suis cellui qui la mort oseray bien
attendre.» Toutesvoyes Girart eust volentiers trouvé maniere que galeran
lui eust prié mercy, mais oncques icellui Galeran ne le voult faire.
Quant Girart veist que en nulle maniere ne se vouloit rendre lui coppa
la teste de son espee. Quant ceulx du siege virent leur seigneur mort
grant desconfort menerent et pour entretenir leurs promesses vindrent a
Girart en lui offrant corps et biens a le servir de tout leur povoir.




[Illustration]

Comment la damoiselle vinst a Girart qui estoit moult fort navré et
l’ayda a porter a l’ostel.


Apres ce que Girart eust desconfy Galeran, il se reposa car il estoit
tresfort navré et las. Incontinent la demoiselle le veant reposer
saillist du chasteaul bien accompaignee et vinst a lui et tant de joye
comme de pitié commença a plorer et trouva Girart qui se reposoit empres
le chevalier mort, lequel Girart estoit tant couvert de sanc par le
visaige que a grant peine veoit il goute, dont la damoiselle estoit
moult dolante, pensant qu’il deust morir et commença crier a haulte
voix:

«O, vierge Marie, comment ce vassal est blecié! s’il meurt ycy jamais en
ma vie n’auray joye.» Et incontinent se aproucha de Girart, lequel
estoit tant plain de sang et de sueur que il ne la povoit veoir et
d’autrepart estoit comme pasmé. Quant la damoiselle le veist en ce
point, commença a soy lamenter et dist: «Lasse, chetive, maleureuse,
grant damage est que je suis vive, quant pour moy et pour ma cause il
convient que ung si vaillant chevalier soit mort.»

Lors commença a soy tirer par les cheveux et a batre ses mains et menoit
ung grant desconfort. Ainsi qu’elle menoit celle dure vie Girart revinst
a lui qui estoit en grant peine et getta deux sospirs.

Quant la damoiselle l’oyst elle prinst ung fin couvrechief et lui essua
le visaige, les yeux et la bouche; quant elle l’eust essuyé il commença
ung peu a ouvrir les yeux et la bouche et a grant peine commença a
parler une voix casse et vaine et dist a la damoiselle qu’elle le feist
emporter pour le desarmer et pour veoir ses plaies. La damoiselle lui
respondist en plorant que volentiers le feroit; adonc incontinent lui
osta son escu et le ayda a emporter a l’ostel. Quant tous les gentilz
hommes de Galerant virent venir la damoiselle, lui vindrent prier mercy
en eulx offrant corps et chevance a la servir et lui firent hommaige.

Apres la damoiselle vinst ou chastel et fist desarmer Girart et le
coucha en ung bon lit et puis le visita par tout le corps, ou y avoit
pluseurs playes mais nulle n’en y avoit mortelle, lesquelles elle fist
mettre a point bien et doulcement et fut bien joyeuse de ce qu’il
n’avoit nulle playe mortelle; et au surplus pensa de Girart le mieulx
que possible lui estoit, et tellement que deans brief temps commença
fort a amender et fut gary deans ung mois, et se leva du lit et lui
souvinst de s’amye Euriant et lui prinst voulenté de soy partir et de
prendre congié de la damoiselle car il vouloit serchier et enquerir de
s’amye. Advint que ung jour il parla a la pucelle et lui dist: «Ma
damoiselle, je suis gary, la mercy Dieu, j’ay esté pres de la mort pour
les playes que j’ay receues, mais par vostre bonne diligence et par ce
que si bien avez pensé de moy je suis en bonne santé, dont je vous
mercie de tous les biens et services que m’avez fait.

Il m’est venu volenté d’accomplir ung voyage que pieça ay entreprins de
faire; parquoy je vueil prendre congié de vous, lequel vous me donnerez
s’il vous plaist. Et s’il advenoit que aucun affaire vous survinst je
seray prest de vous secourir pour tant que je en soye adverty de par
vous, car comme a vostre chevalier me povez commander. Vous priant que,
avant que me parte de vous, me vueilliez dire vostre nom.» «Sire, dist
la pucelle, puis que mon nom vous plaist savoir moult voulentiers le
vous diray: mon pere eust a nom Trargis et je suis appellee Engline. De
mon pere et de mes freres avez prins vengence sur cellui qui a ses deux
mains les avoit occis, dont a tousjours mais seray tenue et obligee a
vous. Je vous prie aussi que vostre nom me vueilliez dire, et se vostre
plaisir est de demeurer, ma terre, mes chasteaulx et tout ce que j’ay en
ce monde vous est abandonné pour en faire a vostre plaisir, et moy
mesmes me donne a vous pour estre vostre femme ou vostre amye s’il vous
plaist, laquelle chose chier amy vous prie que vueilliez faire. Je suis
de grant lignage, ja soit ce que dame ne damoiselle ne se doit prisier
ne vanter.» Girart, qui aperceust assés qu’elle avoit s’amour en lui,
lui dist: «Ma damoiselle, pour Dieu ne vous vueille desplaire. Car pour
tout l’avoir de Constantin le riche empereur de Romme ne vouldroye
laissier de faire le voyage que ay entreprins.» Quant la damoiselle vist
que Girart ne vouloit point demeurer et que il avoit le cuer autrepart
elle devinst toute pensive et ne povoit parler de desplaisir. Girart la
veant en ce pensement la prinst par la main et lui dist: «Ma damoiselle,
il n’est point possible que je puisse demeurer,» et lui conta tout son
affaire, le grant anuy et la grant perte de sa terre qu’il avoit perdue,
et encores plus plaignoit s’amye Euriant. Quant la pucelle oyst qu’il
parloit de s’amye, oncques n’eust au cuer plus grant douleur, et dist:
«Las moy doulante, comment poura mon cuer soustenir le desplaisir et
peinne que j’ay a present et auray de perdre cellui en quy m’amour ay
mise et en quy j’avoye toute mon esperance! Maintenant voy je bien que
j’ay perdue ma peinne de ainsi avoir mis mon amour en lui, combien qu’il
me aist mis hors de grant maleurté et de grant peinne, si m’a il mis en
plus grant mil fois, dont je en suis cause et est par moy, car c’est
chose clere et chascun le scet que se il ne fust icy venu jamais il ne
fust advenu que me fusse enamoree de lui.»

Ainsi comme vous oez la pucelle se excusoit. Puis apres dist en elle
mesmes: «Bien appert que pas ne suis sage quant la coulpe en mettoye sur
lui et moy mesmes m’en excusoye. Certes pas ne l’en dois blasmer, mais
mon cuer qui a le amer m’a contraint et mes yeulx par quy j’ay esté
traÿe; lasse je en cuidoye estre au dessus, or voy je bien que je en
suis bien loings.» Ainsi comme vous oyez se complaignoit la damoiselle.
Et Girart a qui il tardoit moult soy de partir prinst congié d’elle et
de tous ceulx de l’ostel et monta a cheval et se mist en chemin pour
trouver et enquerir nouvelles de s’amye Euriant, de laquelle oncques ne
peust trouver aucunes nouvelles.




[Illustration]

Comment Girart se partist du chastel de la damoiselle et vinst a Chalon
en Champaigne ou il fust long temps malade.


Ainsi comme vous avez oy Girart se partist du chastel et de la
damoiselle et chevaucha six jours moult doulant triste et pensif, dont
il fut tellement malade qu’il demeura au lit a Chalon en Champaigne en
l’ostel d’un notable bourgeois ou il demeura moult grant espace de
temps; le boire et le maingier perdist, dont il devinst tant sec et tant
magre que merveilles, et n’estoit riens qui le peust resjoïr tant
pensoit a s’amye Euriant; il se amoit austant mort que vif et
finablement devint si au bas que a la fin il perdist toute cougnoissance
et d’Euriant ne d’autre chose ne lui souvenoit plus. Et en fust bien
doulant le notable bourgeois son hoste, lequel avoit une tresbelle
fille, gente, courtoise, gracieuse et plaisant austant que faire se
povoit, laquelle estoit ung jour assise en la chambre de son pere ou
elle ouvroit d’or et de soye moult richement de florettes sur ung drap;
elle qui chantoit merveilleusement bien commença a dire une chançon et
tant que en la chançon elle nomma Euriant. Girart qui estoit en son lit
couchié oyst celle chançon et oyst s’amye nommer. Quant la chançon fut
assouvye et que Girart l’eust bien entendue, il se assist sur son lit et
commença a penser grant piece, puis dist: «Las moy, le mal que j’ay
souffert m’a tourné a grant desplaisir; je pense que jamais ne sauray
trouver le lieu ne l’estre ou est m’amye; bien voy que l’amour que lui
avoye est obliee; pas ne me merveille se je suis affoibly quant j’ay mis
en obly celle qui pour moy a souffert tant de douleurs. Je me vueil
efforcier jusques a ce que puisse aler par le pays enquerir d’elle; se
je me puis trouver fort, jamais jour n’aresteray jusques a ce que
l’auray trouvee, et pour chose qui me puist avenir ne laray que ne
l’emmaine se elle est en vie.» Et pour soy resjoyr et prendre courage
commença Girart a chanter bien doulcement et tant que la fille de
l’ostel l’oyst et s’en merveilla moult et l’escouta tres volentiers, et
pensoit que Girart fust cheu en frenaisie comme il estoit.

La pucelle qui estoit courtoise vinst a Girart, lequel elle trouva assis
dedans son lit, et lui pria bien doulcement qu’il se voulsist
recouchier, en lui priant qu’il ne se voulsist troubler de ce qu’elle
estoit la venue. «Belle, dist Girart, vostre venue m’est moult plaisant
mais je vous prie que me faictes apporter a maingier.» Incontinent la
pucelle lui fist du lait d’amandres et lui apporta, lequel il beust
tresbien, dont la pucelle fut tres joyeuse. Puis il demanda a la pucelle
se jamais avoit oy parler d’une damoiselle qui avoit nom Euriant; la
pucelle lui dist que oncque ne l’avoit veue ne congneue, ne que d’elle
n’avoit oncques oy parler. «Sire, dist elle, je fus ores troublee quant
ainsi vous oys chanter.» «Belle, dist Girart, c’estoit pour moy
reconforter, car a celle heure il me souvint de celle pour qui ce mal
m’est venu. Car nagaires en chantant la vous oys nommer.» «Sire, dist la
pucelle, a ce que j’entens de vous le mal que si long temps avez eu vous
est venu d’amer.»

Lors Girart lui raconta tout son fait, son anuy et sa grant perte et de
Euriant s’amye. Quant la pucelle eust escouté Girart bien au long, elle
lui dist: «Sire, a vous ne a autre n’aviegne jamais de vouloir esprouver
s’amye. Il m’est advis que ung homme de grant façon peult assés tost
faire une amye; ligiere chose est de la furnir, mais de la bien savoir
entretenir est le sens; cellui qui se sent avoir bonne amye jamais ne la
doit esprouver.» Girart oyant la ainsi parler la pucelle lui dist:
«Belle, vous dictes verité, dont humblement vous mercie moult; grant
confort m’avez donné et avez esté mire du mal que si long temps m’a
tenu; tant par vostre parler que par vostre chanter m’avez mis au
dessus.» Adonc la pucelle le fist recouchier et le venoit souvent
visiter et si bien pensa de lui qu’il revinst en sa force.




[Illustration]

Comment la pucelle fille de l’oste dona a Girart ung esprivier a prendre
congié d’elle.


Quant Girart se sentist fort gary il dist que jamais ne cesseroit
jusques a ce qu’il eust trouvé nouvelle de Euriant, et la deust il aler
querre en Angleterre ou en Escosse, et que jamais son cuer n’auroit joye
jusques a ce qu’il l’aist trouvee.

Il appella la pucelle et lui dist: «Belle, je vous prie que je sache ce
que je dois ceans.»

«Sire, dit la pucelle, je pense que vous n’avez apporté gaires d’argent
avec vous car long temps a que partistes de vostre pays; se ne seroit
pas courtoisie se je prenoye gaige de vous. Je vous tiens assez pour tel
que quant vous aurez le povoir que vous nous contenterez bien. Et vous
prie qu’il vous plaise prendre cestui esprivier et l’emporter avec vous
affin qu’il vous souviengne de l’ostel de ceans. Et saichiez de vray,
ainsi comme cellui qui le m’a donné m’a dit, que c’est le mieulx fait et
le meilleur que on pourroit trouver.» Girart prinst l’esprivier par les
longes qui estoient moult riches, le touret estoit de fin or et avoit
dessus ung riche rubis, et remercia bien chierement a la pucelle. «Sire,
dit la pucelle, tout tant que j’ay est en bien a vostre commandement.»
«Belle, dist Girart, je me sens tant tenu a vous que a tousjours me
tiendray pour vostre amy. Et s’il vous plaist moy riens commander je
suis cellui qui entierement l’accompliray.»

Avec ce la pucelle lui donna draps, linges et robes pour ce qu’elle
savoit bien que les siens ne valoient riens. Girart remercia plus de
cent fois la pucelle. Il fist amener son cheval, qui estoit gras pour le
bon sejour qu’il avoit eu, et prinst congié de [la] pucelle et monta a
cheval et se partist de Chalons et print son chemin contre Lorraine, en
demandant et enquerant tousjours de s’amye, mais oncques ne trouva homme
ne femme qui lui en sceust dire nouvelle, ja soit ce qu’elle fust ou
pays, mais son nom n’avoit voulu dire, et tousjours chevaucha Girart par
mons et par vals tant qu’il arriva a Couloingne.




[Illustration]

Comment Girart vinst a Couloigne et comment il y fist de
merveilleusement beaux fais d’armes contre les saines.


Quant Girart eust passé la Champaigne, Bar et Lorraine, il ariva a
Couloigne et vint descendre en l’ostel d’un moult riche bourgeois qui
estoit bien doulx homme et debonnaire, lequel avoit a nom Adam le
gregois. Quant il veist Girart estre descendu il fist par son varlet
prendre son cheval et le mener en l’estable. Icellui Adam vinst a Girart
et lui dist que en son hostel fust tresbien venu, et sa femme
pareillement, et le prirent par les mains et le menerent en sa chambre
et firent mettre la table et apporter a maingier, puis se assirent tous
trois ensemble et firent bonne chiere, car viande avoient a planté et
bonnes.

Ainsi comme ilz [furent] ou mylieu de leur disné leur fut rapporté et
dit par l’un des varletz de l’ostel que les saines venoient devant la
cité pour la assigier et que les fourbours ja estoient ars et brulés et
les vignes coppees et que desja ilz estoient escarmuchans es portes de
la ville, puis leur conta comment leurs navires estoient sur la riviere
chargiés de vivres et d’artillerie et que tous se lougeoient entre la
riviere et la porte des trois roys en moult grant puissance et grant
nombre de gens moult bien en point; et que ilz estoient gens de grant
entreprinse et que desja avoient prins et mis en leur subgection
pluseurs villes et chasteaux. Droit a ceste heure que le varlet de
l’oste leur contoit ces nouvelles, ung messagier vint au duc Milon, qui
alors estoit seigneur de la cité, lui dire les nouvelles. Quant le duc
entendist que les saines l’estoient venu assigier il eust doubte et
paour pour ce que si soudainement estoient venus sans ce que riens en
sceust car pour le jour il n’avoit gaires grant chevalerie ne gens pour
combatre. Adonc comme saige et vaillant prince fist publier a son de
trompe par toute la cité que tout homme se mist en point pour deffendre
leur ville.

Alors chascun se mist en armes et monterent sur les murs sur les tours
et sur les portes pour deffendre leur cité.

L’oste de Girart se leva de table et lui dist: «Sire, moult grant bruit
se fait en la cité.» Lors Girart fist oster la table et se leva
incontinent, ayant grant paour que l’ost ne se deslogast avant ce que a
eulx se fust combatu. Moult doulcement appella son hoste et lui pria que
il peust avoir des armeures et qu’il avoit grant desir de estre armé.
Quant l’oste entendist Girart et la bonne voulenté qu’il avoit,
incontinent vinst en sa chambre et prinst du harnois tel que pour lors
on portoit en armes, et l’apporta a Girart et l’arma tresbien et puis
lui bailla son escu couvert de vermeil. Quant Girart se veist armé et
son cheval tout prest et bien en point il saillist sus sans mettre le
pié en l’estrié. L’oste fist tirer son cheval pour le convoyer jusques a
la porte; Girart avoit sa lance en sa main, en laquelle avoit une
enseigne rouge, et s’en vint a une poterne avec son hoste et saillist es
champs et choisist sur destre du grant chemin .x. chevaliers et .xx. qui
les suyvoient. Il entrecopa le chemin, que oncques par les vingt ne fust
veu, et vint frapper sur les .x. chevaliers et baissa la lance et en
rencontra ung, lequel perça tout oultre et l’emporta a terre. Il retira
sa lance du corps du chevalier mort et vint frapper sur les autres et
tellement les esparpilla que avant que sa lance feust rompue ne cassee
il en abatist quatre. Au quart sa lance rompist, et du tronçon qui lui
demeura en la main en abatist ung autre par terre, puis mist la main a
l’espee et commença de frapper sur les autres cinq et frappoit si menu
qu’ilz n’avoient pas loisir de eulx deffendre. Droit a ceste heure que
Girart se combatoit, le duc Milon estoit a la porte regardant les
vaillances que Girart faisoit, qui estoit chose increable qui ne l’eust
veu. Il se escria moult hault et dist a ses gens qu’ilz secorissent le
chevalier et que grant damage seroit se par faulte de estre secoru il
estoit occis ou blecié a mort.

Lors se partirent de la cité cent chevaliers pour le secourir. Le duc
Milon saillist apres, mais si tost ne sceurent estre vers Girart que
desja il n’eust desconfy les .x. chevaliers. Mais saichiés de verité
qu’il n’avoit escu ne lance ne harnois entier que tout ne fust mis par
pieces, et eust esté desconfy se il n’eust eu si tost secours, car les
.xx. chevaliers qui venoient apres les .x. l’avoient desja avironné et
ne povoit faillyr de estre mort ou prins. Quant les saines virent venir
le secours a Girart ilz furent esbaÿs et ne savoient que faire d’atendre
ou de fuyr. Mais le duc et ses gens les hasterent tellement que oncques
n’eurent loisir de fuir ne de eulx deffendre, et tant que le duc vint la
lance en l’arrest encontre l’ung de ses saine et l’emporta a terre tout
mort et puis combatist vaillamment tant que aucuns des saines se misrent
en fuite, lesquelz furent suys par Girart et les autres chevaliers
jusques tout dedans leurs tentes et leur copperent les cordes de leurs
tentes en demenant tel bruit et tel noise que a les oyr sembloient estre
dix mil, par quoy tout fut esmeu et se misrent tous en armes, lesquelz
estoient bien cent mil hommes. Quant le duc vist la maniere qui estoit
homme de guerre il fist tromper la retraite et tout le petit pas sans se
effroyer tinst le chemin contre la cité et envoya hastivement ung
messaige devant dire qu’il eust secours car il vouloit combatre ceulx de
l’ost. Le messaigier dist son messaige es bourgeois de la cité lesquelz
furent incontinent prestz et saillirent de la cité bien .xv.m bien en
point et bien encoraigiez de combatre et de secorir leur seigneur. Les
dames bourgeoises et pucelles monterent sur les murailles pour veoir la
bataille, lesquelles prioient Dieu, les unes pour leurs amys, les autres
pour leurs peres et freres et les autres pour leurs maris; et entre les
autres y estoit la belle Aglentine qui estoit sur une tour accompaignee
de ses damoiselles, fille du duc, de laquelle lairons a parler et
parlerons d’autre matiere.




[Illustration]

De la grant bataille qui fut devant Couloingne ou Girart fist
merveilles.


Quant ceulx de la cité furent saillis hors pour secourir leur duc, au
plus tost qu’ilz peurent ilz aborderent a lui, dont il fut tresjoyeux
quant il les veist aprochier, mais sur tous autres Girart avoit tel joye
de ce qu’il veoit la chose approchier car advis lui estoit que les ungs
ne les autres ne povoient reculer sans avoir bataille. Il regarda et
veist que sur dextre venoit ung chevalier moult fierement chevauchant la
lance ou poing et le penon desploié qui partoit de la bataille des
saines pour los et pris acquerir. Apres cellui en vinst ung autre,
lesquelz commencerent a aprouchier; quant ilz furent assés pres l’un
commença a crier: «Entre voz couloignois couars et faillis y a il
personne de vous qui soit si hardy de venir rompre une lance a
l’encontre de nous? Je sçay que aujourd’uy vous tuerons tous et
entrerons en vostre cité et de voz filles et femmes ferons noz volentez,
que ja ne sera en vous le contredire.» Quant Girart oyst ainsi parler le
saine grant desir eust de le rencontrer. Il prinst sa lance et pica
cheval d’esperon et vinst a l’encontre du saine et tellement le
rencontra qu’il le getta a terre et puis lui dist: «Vassal, c’est folie
de soy venter, car pour voz hautes menaces la chose n’aviendra pas ainsi
comme vous pensez.» Girart avoit beau parler car l’autre estoit navré a
mort et n’avoit garde de soy relever. Girart le laissa la et regarda es
batailles qui ja estoient prestes pour assembler et veist ung autre
chevalier sainois qui estoit party pour encommencier le hutin;
chevauchant entre deux rencs moult richement en point Girart pica cheval
d’esperon et vinst contre le saine.

Le saine veant Girart venir sur lui mist la lance en l’arrestz et picque
contre et rencontrerent si bien que la lance du saine rompist en pieces,
mais celle de Girart non car elle estoit grosse et forte et tant que le
saine cheust a terre et son cheval sur luy et tellement qu’il eust ung
bras rompu. Les deux hostz veant celle jouste priserent grandement
Girart; mesmement les dames qui estoient sur les murs en tindrent
parlement ensemble. Mais sur toutes celles qui y estoient Aglentine la
fille du duc en tinst grant parlement. Elle appella Florentine qui
estoit au plus pres d’elle et la prinst par la main et lui dist: «Belle,
je te prie par la foy que tu me dois se tu as bien advisé ce chevalier,
comment il est duit et bien aprins de porter armes! N’as tu pas veu quel
cop il a donné au saine? Certes moult volentiers le verroye. En ceste
ville est aujourd’uy venu, ainsi comme m’a esté dit. Pleust a Dieu que
il m’amast autant que amer le voudroye.» «Dame, dist Florentine, il est
bien digne d’estre amé, que ores pleust a Dieu qu’il me fust cousté tout
ce que sur le corps de moy ay vestu et une nuyt me tinst entre ses
bras.»

Lors Aglentine, enflambee comme ung charbon, moult fierement regarda
Florentine et lui dist: «Comme estes vous si abandonnee ne si hardie de
vouloir amer cellui ou du tout j’ay mon cuer mis? Il auroit le jeu mal
party se pour vous prendre il me laissoit. Trop vous voy ores
oultrecuidee quant devant moy voulez aler. Pensés autrepart, mettez
vostre amour ailleurs, car de vous prendre a moy riens ne porriez
conquester.» «Damoiselle, vous oyez ce que vous dis, a vous ne me
vouldroie prendre, mais toutesfois je vouldroye estre s’amye.» Du debat
des demoiselles vous lairay a parler, et parlerons des saines et
couloignois qui estoient en bataille l’un devant l’autre.




[Illustration]

Comment le duc Milon de Coulongne gaigna la bataille sur les saines par
les grans proesses de Girart de Nevers et de la grant gloire qui lui fut
faicte quant il rentra a Couloingne.


Quant les saines veirent que Girart avoit abatu leur chevalier ilz le
voulsirent secourir et baisserent leurs lances et ceulx de Couloingne
pareillement pour secourir Girart; et assemblerent d’un costé et d’autre
et y eust maintes lances rompues et maintes escuz perciez, grant foison
de chevaliers et chevaulx portez par terre, maintes poins, maintes
testes coppés. Girart les veant ainsi estre assemblez s’avança et entra
en la presse de la bataille et commença a combatre vaillamment et
tellement qu’il n’y avoit gaires homme qui l’osast attendre; ainsi
combatoit merveilleusement et de grant puissance car il leur trenchoit
leurs harnois tous en pieces. Et tant et si vaillamment combatist qu’il
perça la bataille des saines tout oultre et puis retourna dedans faisant
merveilles, et choisist ung saine merveilleusement grant auquel Girart
avoit veu faire merveilles et tuer pluseurs coulongnois. Desirant
tresfort combatre a lui, Girart prinst une lance et vinst a ce grant
saine pour le assembler. Le saine ainsi veant venir Girat contre lui
s’avança contre Girat et frapperent si grant cop de lance, lesquelles
estoient grosses et fortes, que eulx et leurs chevaulx cheurent a terre;
mais incontinent se releverent en piés chascun l’espee ou poing et se
combatirent merveilleusement tant que le sang couroit jusques a
l’esperon de tous deux.

Quant le saine vist qu’il ne povoit desconfire Girart furieusement se
approcha de lui pour le cuidier tuer, mais Girart qui estoit expert en
guerre desmarcha, advisant le saine avoir failly, leva son espee a deux
mains et frapa sur le saine ung si grant cop qu’il lui coppa le bras
dont il tenoit l’espee. Quant icellui saine se sentist ainsi blecié il
getta ung merveilleux cry, car il estoit grant et gros plus d’un pié de
hauteur que homme de la compaignie, auquel tous les saines avoient toute
leur esperance que par lui gaigneroient la bataille. Car en son temps
avoit desconfy pluseurs vaillans chevaliers en champ. Alors de tous
costez pour le secourir et aydier les saines y acorurent et d’autrepart
le duc Milon et sa compaignie vindrent secorir Girart, mais oncques les
parties ne y sceurent si tost estre venu que Girart ne lui eust coppee
la teste.

Alors a la rescouse de Girart la bataille fut grant et orrible a veoir
et y eust pluseurs nobles chevaliers tuez et especiaulment per Girart
car quant il vist son secours empres lui il commença a combatre si
terriblement que tous ceulx qu’il frappoit il les abatoit tous mors, et
n’y avoit si hardy saine qui l’osast attendre, neantmoings qu’il avoit
une playe ou costé dextre qui lui grevoit fort. Ce non obstant se remist
en la bataille et avisa ung saine qui avoit combatu contre le duc,
duquel Girart avoit grant despit, pour ce aussi que tout le jour lui
avoit veu fort fouler les colongnois; Girart prinst ung corage en lui
merveilleux et s’approcha du saine plain de couroux et d’ire. Le saine
qui en riens ne le doubtoit se approcha aussi de Girart, chascun l’espee
ou poing, et se assemblerent et commencerent a frapper par telle maniere
l’un sur l’autre que leurs escus et harnois misrent tous en pieces et se
navrerent tresfort. Girart moult desplaisant de la mort du seneschal de
Couloingne que icellui saine avoit tué, ja soit ce que oncques n’avoit
eu accointance a lui fors tant seulement pour les proesses et vaillances
qu’il lui avoit veu faire, hauça son espee en hault a deux mains et
frappa sur le saine ung si merveilleux cop qu’il lui fendist son heaume
et la teste jusques es dens, et cheust le saine a terre tout mort, dont
ceulx de sa partie furent moult dolans et desplaisans car c’estoit l’ung
de ceulx sur qui ilz avoient toute leur esperance de gaignier la
journee.

Alors le duc des saines, veant la grant perte qu’il avoit eu par ung
seul chevalier, lequel il veoit mort devant lui, commença a crier a ses
gens en les blasmant pourquoy ilz avoient souffert de tuer son chevalier
par Girart en leur commandant et amonnestant comment qu’il fust que
Girart lui rendissent mort ou vif.

Lors de tous costez approcherent Girart en tirant dars enpennez et
viretons contre lui; mais gaires ne lui en chaloit car il commença a
frapper sur eulx par tel maniere qu’il les abatoit plus drul que mouche
et ne l’osoient aprouchier; mais on dit que la force paist le pré, car
le duc des saines pressoit si fort Girart que se le duc Milon n’y fust
si tost venu Girart eust esté rué jus. Lors eussiez veu combatre
merveilleusement les saines et les couloignois. Et en combatant que
Girart sentist son secours estre venu regarda a costiere et vist le duc
des saines qui abatoit coulougnois a force. Icellui Girart vinst a lui
et lui donna si grant cop sur son heaume qu’il l’abatist a terre, puist
Girart vinst sur lui pour lui copper la gorge, mais le duc se rendit a
lui et lui bailla son espee. Adonc Girart le prinst a mercy et le bailla
au duc Milon qui moult joyeulx estoit de tenir son anemy prisonnier,
desirant moult cougnoistre Girart par lequel il estoit au dessus de ses
ennemis. Les saines veans leur duc prisonnier, lequel le duc Milon fist
emmener a Colongne par douze chevaliers, et leurs capitaines mors et
desconfis, et cougneurent entre eulx que l’esperance de victoire leur
estoit ostee et tout par ung seul chevalier, et leur estendart par
terre. Lors sans conroy et sans ordonnance commencerent a fuir et
laisserent leurs tentes et pavillons et toute leur artillerie et ne leur
chaloit mais que d’eulx sauver. Girart et les autres alerent apres eulx
tousjours tuant. Le duc Milon aloit tousjours suivant affin que aucun
dangier ne lui venist, lequel vist le sanc tout cler qui lui partoit du
costé destre. Lors vinst a Girart et lui dist que assés avant avoient
chassié et qu’il estoit heure de soy retraire et de reposer. «Girart,
dit le duc, je voy saillir le sanc d’une playe que vous avez, de quoy
fay doubte que n’en soyés en dangier.» «Sire, dist Girart, c’est peu de
chose.»

Lors le duc fist sonner la retraicte, car plus de deux lieues avoient
chassié leurs anemis, en laquelle chasse y eust pluseurs mors et
pluseurs prisonniers et pluseurs navrez et y eust si grande occision
faicte car long temps avoit que on n’avoit oy parler de la pareille, ne
par si peu de gens estre faicte contre si grant nombre de gens comme
estoient les saines.

Apres ce fait le duc Milon revinst es tentes des saines et fist desarmer
Girart pour veoir ses plaies, et lui dist le sirurgien que Girart
n’avoit garde de morir. Lors le duc le fist emporter sur une litiere
pour ce qu’il estoit fort affoibly, et se merveilla moult le duc et les
barons quant il fut desarmé comment il avoit peu souffrir ne endurer de
combatre si vaillamment qu’il avoit fait, veu qu’il estoit si jeusne,
car encores n’avoit il pas vingt ans, dont il fut moult prisié; et le
fist le duc partir au butin bien et largement, et n’en retinst riens
pour lui, car il le dona a son hoste qui l’estoit venu veoir, lequel
estoit bien dolant de Girart qui estoit ainsi fort navré.

Apres que le butin fust party, le duc se mist au chemin contre la cité.
Quant il entra en la cité il n’est homme qui sceust dire la grant feste
que l’on lui fist et a ses gens pareillement.

Mais sur tous ceulx de la compaignie le duc commanda que on fist a
Girart tel et si grant honneur comme a lui mesmes. Se dire et raconter
vous vouloie le grant honneur qui fut fait ce jour a Girart de Nevers
trop long seroit a racompter. Car les dames, damoiselles, bourgeoises et
jeusnes filles qui estoient es fenestres getterent sur la litiere de
Girart au passer qu’il faisoit tant de roses et de florettes, eaues
roses et autres bonnes flaireurs que grant doulceur estoit de les
sentir, dont son hoste estoit tant joyeux qu’il aloit beneissant l’eure
et le jour que Girart vinst en son hostel. Trompettes et menestreux
aloient sonant devant la litiere. Le duc et les barons et chevaliers le
convoierent jusques en son logis puis le duc lui envoya tous ses
sirurgiens et medicins, et tous les jours le venoit visiter jusques a ce
qu’il fut gary. Lesquelles nouvelles furent racomptees a Aglentine,
c’estassavoir comment le chevalier nouvellement venu estoit tresfort
blecié.




[Illustration]

Comment Aglentine fille du duc et Florentine eurent grosses paroles
ensemble pour amour de Girart duquel elles estoient amoreuses.


Quant Aglentine fille du duc Mylon entendist les nouvelles que cellui
que plus desiroit de veoir estoit ainsi piteusement navré, moult fort le
commença a plaindre et dist: «Lasse moy, ores suis je la plus maleureuse
que jamais fust veue sur terre quant celluy en qui j’avoye du tout mis
mon amour est en peril de mort. S’il meurt jamais n’auray joye.

Je cuydoye faire mon amoreux de lui, or voy je bien que cuidier deçoit.
La parole est bien veritable, tel cuide qui fault, assés l’aperçoy en
moy car il me sembloit que j’estoye au dessus de mes amours, or
maintenant voy je le contraire.» Ainsi comme vous oyez Aglentine se
complaignoit pour amour de Girart en plorant. Et ainsi que elle se
complaignoit la belle Florentine vinst devers elle, laquelle commença
crier et dist tout hault: «Lasse moy, dolante, maleureuse et chetive la
plus qui oncques fut, a peu que mon cuer ne part en deux, jamais ne
porteray tresse ne cheveulx sur le chief se ainsi est que mon amy moire,
tous mes cheveux feray trenchier et me rendray recluse en ung monastere
et n’auray jamais de mariage la benediction du prestre.» Aglentine oyant
Florentine ainsi se lamenter pour amour de Girart se leva incontinent et
lui dist: «Quelle male aventure vous esmeut! Pensez vous que s’il
eschappoit qu’il vous prist a mariage? Savez vous de certain qu’il vous
ayme et qu’il a cure de vous? Vous avez beau cuidier de penser qu’il
vous espeuse devant moy, il yroit bien a rebours. Quelles villes, quelz
chasteaulx ne quelle rente auroit il avec vous?» «Ma damoiselle, dist
Florentine, pour Dieu vous prie que pas ne vous vueilliez couroucier. Se
ainsi est que le vassal garisse et qu’il retourne en santé, se vous
l’avez pas n’en seray courroucee, mais se de vous il ne vouloit faire
s’amye, et que il me voulsist avoir pour amye, pensez que plus fiere
m’en vouldroye tenir et jamais plus mal ne sentiroye.» Lors Aglentine
moult fierement lui respondist et lui dist: «Se ainsi estoit qu’il vous
amast et pour vous me laissast je me tresperceroye le cuer ne jamais
plus ne vouldroye vivre. Pour verité je sçay, ainsi que pluseurs m’ont
dit, que plus belle de moy on ne sauroit trouver. Bien on devroit tenir
aveugle cellui qui de beauté vous esliroit devant moy.» «Damoiselle,
dist Florentine, besoing n’est de vous courrecier se plus belle et plus
cointe estes que moy; d’autrepart je suis plus gracieuse et plus
assavoree. Je seroye de bonne heure nee s’il me vouloit amer et vous
laissier. Je vouldroye bien avoir mon plaisir de lui et avoir vostre mal
talent tous les jours de ma vie, et il fust ainsi comme je le dis; se
envye avez sur moy, il faudra bien que je l’endure au mieulx que je
porray. Je ne sçay comment il en aviendra, s’il me veult amer je
soffreray que de moy face sa volenté.»

Lors Aglentine de grant ire eschauffee lui dist par grant fierté: «Vous
qui estes demeurant avec moy, comment estes vous si osee d’entreprendre
chose a l’encontre de moy et en laquelle je contens? Je vous demande se
vous estes de si hault lignaige que a moy doyés tencier. Soiés seure que
bien m’en souviendra quant le cuiderez avoir oblié.» Lors sur ces
paroles Aglentine vist son pere venir et toute sa chevalerie, et n’avoit
de rire talent mais au mieulx qu’elle peust se cela, et ala a l’encontre
de lui et lui demanda comment il lui aloit, et que pour Dieu lui
voulsist dire cellui qui pour le jour avoit fait le mieulx. Le duc lui
respondist: «Ma fille, saichiés de verité que au monde ne se trouveroit
le pareil chevalier comme est cellui qui est logié en l’ostel de Adam le
gregeois. Assés vous en orrez parler.» Apres le duc et ses barons se
firent desarmer puis vindrent en la sale ou les tables furent prestes
pour soupper. Chascun lava les mains et puis se assirent et furent
servis de pluseurs metz et d’entremetz a grant plenté.

Lors les barons et chevaliers commencerent a racompter les beaulx fais
et grans proesses que Girart avoit fais a la journee et le louoient et
prisoient; et plus le prisoit et plus estoient esprises les deux
damoiselles Aglentine et Florentine, lesquelles avoient merveilleuse
envie l’une a l’autre et tant que se elles eussent esté a part elles
eussent bien parlé l’une a l’autre.

Apres le maingié se leverent de table et commencerent a petier et a
deviser par la saule; Jongleurs et menestreux jouoient de leur mestier,
desquelz ne chaloit gaires a Aglentine, car amours la fasoient penser
autrepart, et se fist mener en sa chambre et fist appeller sa maistresse
pour couvrir son lit; quant il fut couvert elle se lança sus toute
vestue, et n’avoit garde de dormir car si fort pensoit a Girart qu’elle
ne savoit quelle maniere tenir. Une fois tordoit ses mains, l’autre fois
demeuroit comme ravie et puis disoit en soy mesmes: «Maintenant vois je
bien que je suis toute radotee, quant pour ung homme suis en tel point
que jamais ne veis et que oncques ne cougneus, fors tant seulement que
aujourd’uy au matin l’ay veu armé. Lasse moy, trop tost l’ay amé, il me
fault penser autrepart, si le mettray du tout en obly.» Lors incontinent
se leva de son lit et se promenoit par sa chambre en mettant peine de
oblier Girart. Mais amours qui tousjours atise l’amoreux ou elle veult
demeurer le contraint d’amer cellui de qui il cuide oster son cuer.
Combien que du tout en tout se mist a penser a Girart, et l’assailloit
tousjours amours, et tant que elle se prist a chanter une chançon disant
que amours l’avoit mise a malaise se par le mal d’amer n’estoit alegee.
Et estoit a celle heure la belle Florentine couchee en ung lit empres la
chambre d’Englentine. Laquelle entendist la chançon et icelle oye a peu
que ne partist de dueil et se bouta ung peu en son lit sa main a sa
maiselle en lui souvenant de Girart et lui prist volenté de dire une
chançon pour soy reconforter disant:

    «Vous chantez et je meurs d’amer,
    Trop vous est petit de mes maulx.»

Englentine lui respondist en tel maniere: «En puist a Dieu souvenir que
male mort vous en maine affin que vostre face deviegne ternie.»

«Damoiselle, dist Florentine, ja Dieu ne plaise que ceste cruaulté
m’aviegne. Car pas je ne l’ay deservy. Jamais ne veis femme si
injurieuse que vous estes. Dieu le vous vueille perdonner et tellement y
pourveoir que j’en puisse estre joyeuse.»

A tant vous lairay a parler des deux pucelles, jusques heure soit de y
retourner et vous raconteray de Girart de Nevers.




[Illustration]

Comment Girart de Nevers vinst a court ou il fut bien receu et comment
Aglentine parla a lui et de leurs devises.


Assés avez oy par cy devant les grans proesses que Girart conte de
Nevers fist devant Coulongne en la bataille a l’encontre des saines ou
il fut moult fort navré, parquoy il geust au lit l’espace d’un mois
avant ce qu’il fust gari, en laquelle maladie le duc le visita tous les
jours.

Apres ce qu’il fut gary il aloit souvent avec le duc a la chasse.

Advint que ung jour le duc le pria au disner. Girart pour complaire au
duc y ala. Quant le disner fut prest, Aglentine et Florentine sachans la
venue de Girart se parerent le mieulx qu’elles peurent et partirent de
leurs chambres et vindrent en la saule ou elles veirent Girart que moult
voulentiers regarderent.

Mais Aglentine pensant que nully ne s’en prinst garde le regardoit si
fort, que tous apperceurent qu’elle estoit amoureuse de lui et ne povoit
oster ses yeulx de Girart. Assez vous pourroye tenir se raconter et dire
vous vouloie les regars et manieres qu’elle tenoit. Girart, qui moult
estoit courtois, saichant qu’elle estoit fille du duc, vint vers elle et
la salua humblement, et elle pareillement moult doulcement le salua.
Girart la commença a regarder pensant en lui que se ailleurs n’eust esté
amoreulx que voulentiers se fut aprochié d’elle. Lors Florentine
s’avança ung petit et vint vers sa damoiselle et lui dist: «Dame, or
estes vous maintenant a vostre plaisir. Le sospir que vous avez getté
vient il de puis ne de fontaine? Car a ce que j’ay veu de vous vous
l’avez esté querir bien parfont.» Quant Aglentine l’oïst peu s’en
faillit que de desplaisir ne marvoiast combien que onques n’en fist
semblant. Apres on bailla l’eaue pour les mains et puis se assirent. En
ce disner Girart pensa moult fort a Euriant et ne maingea gaires,
combien que grant temps avoit que on n’avoit veu en hostel de prince
faire si grant disner. Si grant n’avoit leans qui ne veist volentiers
Girart et se traveilloit chascun de lui faire plaisir. Des metz dont ilz
furent servis ne vueil faire long compte. Apres ce qu’ilz eurent disné
se prindrent a deviser les ungs es autres; les ungs alerent dormir, les
autres se promenoient, les autres jouoyent es tables, autres es eschecz,
mais a Girart n’en chaloit, et au plus tost qu’il peust les laissa et se
vinst apuyer a unes fenestres qui estoient sur le jardin. Et lui
commença a souvenir de Euriant, dont a grant peine se povoit soustenir
sur piés; tout le corps et les membres lui faillirent, puis se reprinst
et dist en soy mesmes que il ira querir s’amye pour savoir ou trouver la
porroit. Ung peu se prinst a reconforter et lui souvint d’une chançon
qu’il commença a chanter en fasset. Aglentine qui assez pres estoit
moult voulentiers l’escouta ainsi comme celle qui n’y pense. Quant elle
eust oye celle chançon elle fust moult joyeuse pensant que c’estoit pour
amour d’elle. Elle manda prier a Girart qu’il vinst parler a elle.
Girart respondist au messaige que moult volentiers le feroit. Lui et son
hoste, qui empres lui estoit, vindrent en la chambre de la pucelle ou y
avoit maintes damoiselles. Girart saichant son estre comme homme de
court les salua moult courtoisement. Aglentine vinst devers lui, lui
disant que bien fust il venu et le prinst par la main et l’assist empres
elle, et lui dist: «Sire, se Dieu me vueille aidier, grant desir avoye
de vous veoir pour savoir et oyr de vous dont vous estes ne de quel
terre. Je vous requiers en droite amour que vous m’en vueilliez dire la
verité et je vous prometz sans contredire je feray vostre volenté.»
Girart oyant ses paroles lui dist moult courtoisement: «Ma dame, puis
que sçavoir le volez je le vous diray. Gaires n’a de temps que je amblay
a ung riche marchant sa femme, qu’il avoit moult chiere, lequel estoit
moult nyce et lourt et le plus eschars du monde tant estoit riche et
plain que ung chariot a quatre chevaulx ne sauroit mener son avoir.
Couvoitise me sourprinst pour l’avoir que veis si grant et esposay
icelle femme, volsist ou non, mais au plus tost qu’elle peust se
eschappa de moy et se plaindist a la justice et ainsi m’en [est] couvenu
enfuir. Je suis povre homme et je n’y ose retourner.» La pucelle
Aglentine oyant Girart ainsi complaindre qu’il estoit povre fut moult
joyeuse; le cuidant par ses belles offres du tout le attraire a son
amour, lui dist: «Amy, la dame qui vous dechassa de son pays vous amoit
bien peu quant elle se plaindist de vous. Car se je estoye vostre amye
pour riens ne m’en vouldroye plaindre.»

Florentine veant sa damoiselle ainsi de pres parlant a Girart toute vive
cuida marvoyer: «Ha, fait elle, lasse dolante, elle est tant soubtille
que par ses belles paroles elle fera tant que elle le attraira; car trop
scet de soubtil malice qu’il n’est femme qui tant en saiche. Certes
moult la tieng estre hardie quant devant moy l’oze tenir si grant espace
en paroles; bien scet que je sçay sa pensee mais se je revieng a l’assay
et que parler je puisse a lui en autre maniere feray tourner sa pensee,
que ores pleust a Dieu qu’elle eust la parole perdue ou que elle n’eust
point de langue jusques a ce que je vouldroye. Trop m’anuye que elle ne
laisse en paix ce jeusne chevalier. Je le voy meu et taisant; je
aperçois assés que peu a conte a son lengaige; il semble assez a le
veoir que son caqueter lui anuye.» Ainsi la belle Florentine en elle
mesmes par grant envye se complaint. D’autrepart Aglentine dist a
Girart: «Sire, je vous prie que chanter vueilliez pour amour de moy et
vous vueilliez reconforter; si oblierez vostre femme que ores fut elle
arse et brulee quant tel mal vous cuida pourchassier.» Lors Girart
commença a chanter une chançon moult [hault] et dist: «Je ne voy pas icy
celle pour qui je atens ma joye et mon bien etc.»




[Illustration]

Comment les deux damoiselles par jalousie tencerent l’une a l’autre et
comment la vielle fist la poisson.


Quant Aglentine oyst la chançon elle cuida que dicte l’eust pour
escondit ainsi comme se il n’eust d’elle cure, et de mal talent et de
couroux commença toute a tressuer. La face lui devinst obscure, et lui
dist: «Sire, bien estes paoureux et avez bien le cuer failly quant amer
n’osez ou vous estes amé; ja povez oyr que je vous requiers vostre amour
et vous me escondites.» «Damoiselle, se dit Girart, ne dictes pas ainsi.
Je ne vous escondis ne octroye. D’autrepart vous savez que pour parjus
seroye tenu se mon mariage faulçoye. Et si vous dis que pour fol et
cornart seroye tenu se en si hault lieu je pensoye, chascun diroit que
seroye fol et oultrecuidié. Pour Dieu, ma dame, vueilliez vous deporter,
car tel vous pouroit oyr que pour fole vous tiendroit.» A ce mot sans
plus parler Girart se partist d’elle et prinst congié. Quant elle veist
que Girart s’en aloit et que a elle ne vouloit plus parler elle entra
dedans sa garde robe ou elle se getta sur une couchette. Le mal d’amer
la toucha si fort au cuer qu’elle devinst moult mate et moult vaine et
se commença a plaindre et sospirer; une fois avoit froit, l’autrefois
chault. Ainsi que elle estoit en celle peine, Florentine ala venir et
lui dist: «Dame, dictes moy comment il vous est, car assés sçay que avez
eu prest le vassal pour faire vostre plaisir et en avez fait vostre
desir. Se ores estoye si bien de vous que par amour le me voulsissiez
prester jusques a ce que je en eusse fait a ma volenté a tousjours mais
vous ameroye.»

Aglentine plainne d’ire et de couroux et comme toute forcenee cuida
respondre mais elle ne osa pour sa maistresse qu’elle veist venir qui
ses sospirs lui fist retrenchier. Sa maistresse la regarda en lui
disant: «Madamoiselle, que avez vous? Je vous prie que dire me vueilliez
quelle maladie vous est survenue. Car tant vous voy tainte et pale que
je ne sçay que penser dont ce mal vous est survenu.» «Dame, dist
Aglentine, je me sens ferue d’un mal, je ne sçay que ce peult estre: une
heure ay chault, l’autre ay froit; une heure fremis et l’autre tramble a
la fois; semble que je suis toute esvanuye.» «Damoiselle, dist la
maistresse, assés me cougnois en telz maulx et dont ilz peuent proceder.
Saichiez qu’il vous vient d’amours.

Or me dictes, je vous prie, se cellui dont ainsi vous voy ferue vous en
requist premierement.» «Dame, dist Aglentine, oncques mot ne m’en dist,
mais quant je lui en parlay au plus tost qu’il peust s’en ala, dont j’ay
au cuer telle douleur que impossible m’est de plus vivre se brief ne
suis secourue.» Quant la maistresse oyst sa damoiselle ainsi soy
lamenter et complaindre, en basse voix affin que nul ne l’oyst lui dist:
«Ma damoiselle, saichiés que j’ay grant desir vous servir et complaire.
Je vous prometz de ma main en la vostre que je feray tant pour vous que
a loisir et a vostre aise aurez tous voz plaisirs de lui; si vous prie
que vous vueilliez resjoyr, car telle poison sçay faire que mais que lui
en donnez a boire et que apres lui en buvez jamais de vous ne se poura
departir et sur toute riens serez amee de lui.» Quant Aglentine oyst sa
maistresse elle l’embrassa et le baisa plus de dix fois en lui priant
que tost et hastivement se voulsist delivrer de ce faire. «Mais
humblement vous prie que vostre coubine Florentine ne s’en aperçoive.»
«Damoiselle, dist la maistresse, tant secretement le feray que ja par
elle ne sera seu.» La maistresse ysist de la chambre et tira l’uys apres
elle, puis entra en ung vergier ou elle cueillist une herbe pour faire
la poison qu’elle avoit entreprins de faire. Quant Aglentine eust la
promesse de sa maistresse incontinent se leva de son lit et ala monter
sur une tour et se apuya a une fenestre la main a sa maiselle et regarda
aval la ville se elle verroit venir cellui que tant desiroit, lequel
elle ne aperceust point, dont elle fut bien dolante, puis dist qu’elle
diroit une chançon si hault et si cler que par aventure sa voix yroit
jusques a son amy; puis apres se reprinst et dist que non feroit et que
encores souffreroit, puis dist apres: «Lasse, comment porray je
souffrir? Je cuide que se longuement me tient se mal que je sens a
present que je morray; et toutesfois puis que j’ay entreprins de
chanter, quoy qu’il en aviengne, je chanteray, ne me chault se en suis
reprinse, adviengne ce que advenir en pourra.» Lors commença de chanter
moult hault et dist:

    «Qui scet garir du mal d’amer
    Si viengne a moy car d’amer muer.»




[Illustration]

Comment Girart beust la poison que la vielle avoit faicte pour le
decevoir.


Ainsi et a ceste heure que la belle Aglentine eust finee sa chançon sa
maistresse qui bien avoit escoutee retourna du vergier garnie d’erbes
telles qu’elle vouloit avoir, et vinst en la chambre de la damoiselle ou
elle estampa les herbes et destrempa ainsi que bien le sçavoit faire,
puis les mist en ung pot d’argent si soubtillement meslé avec vin que
nully ne s’en savoit prendre garde. Si advint que assés tost apres
Girart vinst a court, vestu d’un court manteau d’escarlate fourré
d’armines, en intencion de prendre congié du duc pour soy en aler querir
Euriant s’amye. Son hoste amenoit avec lui pour lui accompaignier.
Incontinent qu’il entra en la saule il encontra la fille du duc qui lui
venoit au devant. Quant elle veist Girart, commença de changier couleur.
Girart veant ainsi la couleur d’elle changier et que elle ne se mouvoit
en quelque maniere vinst vers elle et la salua bien humblement. «Sire,
dist elle, joye et bonne aventure vous doint nostre seigneur. Je vous
prie tant comme je puis qu’il vous plaise venir en ma chambre pour
deviser et passer temps, et d’autre part j’ay ung peu a parler a vous de
secret.»

«Dame, dist Girart, je suis prest de faire ce qu’il vous plaira moy
commander.» Eulx trois entrerent en la chambre, puis Aglentine prist
Girart par la main et le assist empres lui sur une couche, et lui dist:
«Assés ne me puis esmerveillier de ce que en nulle maniere ne puis tant
faire par devers vous pour priere ne pour requeste que amer me
vueilliez. Je vouldroye bien savoir a quoy il tient que vostre amour
avoir ne puis et que l’amour que avez a vostre femme ne mettez en obly,
quant vous mesmes dictes qu’elle vous het de mort.» «Pucelle, dist
Girart, il n’est point en moy de povoir hoster mon cuer de celle pour
qui je me dueil. D’autrepart pour riens ne m’en vouldroye oster.»
Aglentine oyant ainsi Girart parler se arresta ung peu avant qu’elle
parlast, puis apres dist: «Certes sire, bien me doit le cuer faire mal
quant oncques d’amer vous priay; tenue en dois estre pour fole et assés
pire que darvee doit la femme estre tenue qui premierement prie ung
homme. Bien voy que j’ay failly a prendre; autrepart me couvient viser.
Se croire vouliés mon conseil, en aucun ordre vous yriés mettre. Il
m’est advis que vous n’amez point le deduit des dames. Penser ne viser
ne puis a quoy vous porriés estre bon.» Quant Girart entendist le
reprouche que Aglentine lui disoit sagement lui respondist et dist:
«Damoiselle, tant m’avez contraint qu’il couvient que la verité vous
die. Saichiez que j’ay aimé dont je sens estre bien amé. Car autrement
mon amour vous donnasse. Pas n’eusse attendu que m’en eussiés requis car
assés mieulx en cuidasse valoir; tant cuide savoir de vous que pour
riens du monde ne vouldriés que mon amour vous octroyasse et que tout
mon cuer meisse a vous amer: grant traÿson et grant villenie seroit a
moy se vous fasoye entendre que vous amasse. Et d’autrepart seroit
traïson a moy que a m’amye que si long temps ay amee feisse tort et amer
autre et la laissier. Certes digne seroye de mort recevoir et d’avoir
griefve pugnicion. Mescheoir me puist il se jamais la fausse et aussi
puist il faire a cellui qui sera faulx a sa dame, pourtant que d’elle
soit loyalment amé. Mais damoiselle des maintenant me offre a vous pour
estre vostre chevalier et serviteur se mestier en avez. En vous priant
que le congié me vueilliez donner car jamais n’arresteray jusques ad ce
que m’amye auray trouvé, laquelle long temps ay perdue.» Quant Aglentine
entendist que Girart s’en vouloit aler elle fust moult esperdue, et
appella sa maistresse et lui dist qu’elle aportast a boire. Alors la
vielle leva sus moult diligemment et fist le commandement de sa
damoiselle. La faulce vielle prinst le pot d’argent et versa la poison
dedans une couppe. Las quel aventure advint a Girart! Car se Dieu ne lui
eust aidié a tousjours eust perdue s’amye.

La vielle se aproucha de lui et lui tendist la couppe, mais pas ne la
vost prendre jusques a ce que la damoiselle eust beu. Lors Aglentine
prist la couppe si la bailla a Girart en lui priant que a elle voulsist
boire. Girart par son commandement prinst la couppe et beut puis la
bailla a Aglentine. Elle qui sçavoit a quoy le boire touchoit beust tout
que riens n’y laissa. La vielle maistresse duyte et aprinse de son
mestier prinst une tasse et versa d’autre vin et fist boire l’oste de
Girart. Quant Girart eust beu le buvrage, ainsi comme s’il fust revenu
de pasmoison se assist tout coye sur une couche ou il fust moult grant
espace sans penser a Euriant, et lui vinst volenté de regarder Aglentine
car tant belle lui sembloit a veoir que saouler ne se povoit de la
regarder.




[Illustration]

Comment Girart fut feru de l’amour d’Aglentine apres ce qu’il fut
empoisonné et comment il prinst congié d’elle.


Alors Aglentine et la vielle perceurent assés que le buvraige avoit
deceu Girart et s’en tinst Aglentine plus fiere et plus orgueilleuse et
desdaigneuse envers luy. On dist par usaige qu’il est de coustume que
quant femme de ligier coraige quant elle voit et aperçoit ung homme
surpris de son amour elle se monstre vers lui desdaigneuse et estrange.
La vielle avoit introduitte Aglentine des manieres qu’elle devoit tenir.
Icelle Aglentine dist a Girart qu’il s’en alast ainçois que le duc son
pere vinst. Girart l’eust volentiers priee d’amours mais il ne lui en
osoit parler car trop redoubtoit l’escondire. Toutevoyes il prinst
congié de Aglentine et n’oza plus arrester et partist de la chambre et
vinst en la saule ou il trouva Florentine assise qui ouvroit de soye.
Elle qui moult estoit courtoise se leva incontinent et le salua bien
courtoisement. «Damoiselle, dist Girart, seez vous, si ovrez a ce que
vous avez commencié, et je vous feray compaignie.» «Sire, sur toute rien
je desire estre empres vous pour vous tenir compaignie. Il n’est riens
qui plus me plaise que vostre compaignie; se la mienne vous plaisoit
austant je ne fay nulle doubte que nul fors que Dieu nous sceust jamais
departir. Or sire, puis que cy vous voy, je vous prie que donner me
vueilliez vostre amour ou que dire me vueilliez se point avez d’amye,
car je ne me vouldroye traveillier en vain, car trop me porroit grever
se j’amoye et point ne fusse amee. Sire, sachiés que pas ne suis
coustumiere de moy presenter ne offrir; oncques mais n’amay plus homme
que vous, du commencier suis en grant soussy.» «Belle, dist Girart,
mercy vous requiers: ung peu de mon fait vous vueil dire, pour ce que en
vous je aperçois loyaulté. Verité est que je suis amoureux, mais
n’oseroye dire se celle dont je le suis me ayme austant comme je fais
elle. Trop mal me seroit le jeu party se j’amoye sans partie; se elle ne
m’ayme austant comme je fais elle, mon temps auroye bien perdu; toute ma
joye et ma lyesse seroit tournee en douleur, au cuer n’auroye jamais
lyesse. Car tant est belle a regarder que mieulx ressemble une deesse
que une femme. Elle a la bouche tant vermeille et la chiere tant belle
et tant plaisant que ou monde n’a sa pareille; de beaulté, de sens, de
courtoisie passe toutes femmes du monde. Et pour ce au pres de vous
vueil dire une chançon.»

Lors Girart commença de chanter. Quant il eust finee sa chançon et que
Florentine l’eust entendue elle eust au cuer moult grant douleur et
couroux pour ce que bien lui sembloit avoir perdu son esperance de
l’amour de Girart qu’elle cuidoit avoir. D’ire et de mal talent
trembloit toute. Puis dist a Girart: «Sire, se bonnement osasse,
volentiers vous demanderoye ou celle que vous amez demeure ne comment
elle a a nom.» «Belle, se dist Girart, pour riens du monde ceste chose
ne vous diroye. Mais suis du tout content de souffrir et endurer tout le
mal que pour l’amour d’elle je sueffre, jusques a ce que de moy aura
pitié et mercy.» Lors se leva et prist congié d’elle.




[Illustration]

Comment Girart se departist de la court et comment le lendemain ilz
alerent assigier ung chastel que le duc prinst par le moyen de Girart.


Quant Florentine veist partir Girart de la saule cuida marvoyer. Lui et
son hoste alerent a l’ostel, puis quant ce vinst le matin, ilz
revindrent a court pour ce que le soir devant on lui avoit dit que le
duc vouloit aler dehors. Quant il fut a la court on lui dit que le duc
vouloit aler assigier ung chastel moult fort qui estoit a ung chevalier
par quy il avoit eu de grans dommaiges. Le païs alentour de Coulongne
avoit tout gasté et destruit; .lx. hommes avoit le chevalier avec lui
dedans le chastel preux et hardis es armes; la plus part d’eulx estoient
saines grans et beaulx hommes et cruelz a veoir. Quant le duc aperceust
Girart il le prinst par la main et lui dist que bien fust il venu, et
lui pria que avec lui voulsist aler courir devant ung chastel qui lui
estoit bien pres voisin. Girart desirant complaire au duc lui dist:
«Sire, prest suis d’accomplir vostre desir; tout droit m’en vois monter
et armer pour aler avec vous. Girart vint en son hostel et se arma de
toutes pieces et monta a cheval la lance ou poing et s’en vinst a la
court ou il trouva le duc tout prest. A celle heure qu’ilz estoient en
la court Aglentine se mist es fenestres de sa chambre, sa vielle
maistresse empres elle, qui dist a la damoiselle: «Que vous semble de
vostre amy? il n’a pas encores trois jours qu’il avoit grant haste de
s’en aler. Ores povez apercevoir quel service je vous ay fait. Avisez
comment il le fait bon veoir en son harnois. Madamoiselle se vous me
voulez croire je feray tant que l’aurez a mary. Jamais ne vous peult
eschapper, mais gardez que trop ne vous abandonnez a lui, mais faictes
l’estrange, car il vous en amera mieulx; mais hardiement vous monstrez a
ceste fenestre tout a plain afin qu’il vous aperçoive.»

«Ma maistresse, dit Aglentine, a bonne escole avez esté; bien dois louer
Dieu de l’eure que avecques moi venistes! Car par vous et par vostre
sens je suis tournee de mort a vie, puis que j’auray cellui a mary pour
qui tant de peine et tant de tourment ay souffert. Je croy que ou monde
ne se trouveroit le pareil de beaulté, de sens et de courtoisie. Ung peu
me vueil a lui monstrer affin que de moy ait souvenance.»

Lors Aglentine se monstra tout a plain a la fenestre de sa chambre.
Girart qui a autre chose ne pensoit l’aperceust assés tost; moult fort
la prist a regarder, et l’eust voulentiers salué se a son honneur l’eust
peu faire. Mais oncques il n’osa pour paour d’estre aparceu, et aussi
qu’il veoit le duc son pere si pres de lui. Il afferma a son haultain
couraige que avant ce que jamais il retourne le pennon de sa lance, qui
estoit d’un blanc satin, seroit taint en rouge du sanc de ses anemis.

Lors le duc accompaignié de deux cens chevaliers se partist de Coulongne
par une posterne et saillist es champs, que oncques par ceulx de la
ville ne fut veu ne apperceu affin que a Miliadus le seigneur du chastel
n’en fust aucunement averty. Mais si pres on ne s’en sceust garder que
assés tost ne fut a Miliadus averty de la venue du duc parquoy
incontinent lui et ses gens se misrent en armes. Le duc venoit tousjours
tant qu’il povoit. Quant il fut devant le chastel incontinent Melyadus
et ses gens furent tous prestz a la barriere. Le duc veant Meliadus si
bien en point et si hardy redoubta fort pour ce aussi qu’il veoit assés
plus de gens qu’il n’avoit accoustumé veoir, et se recula ung peu
arriere et se arresta tout quoy pour veoir la maniere comment arriere de
leur place les porroient faire saillir. Quant Girart veist ses anemis et
que ceulx de sa partie se conseilloient ensemble il ne fut pas bien
content, car moult lui tardoit combatre. Il advisa Meliadus lui .x.e qui
estoit sailly hors pour verdoyer et mist la lance en l’arrest et vinst a
l’encontre d’icellui Meliadus. Meliadus comme preux chevalier ne le
refusa point, mais aussi mist la lance en l’arrest et vinst a l’encontre
de Girart, et tellement rencontrerent que la lance de Meliadus rompist
en pieces. Girart qui portoit une lance moult forte et royde rencontra
Meliadus par le costé par telle maniere que la lance et le pennon le
tresperça tout oultre, et tant que au retirer la lance Meliadus cheust
tout mort par terre. Puis vint a ung autre chevalier qu’il tua. Quant
ceulx du chastel veirent leur seigneur mort et l’un de leurs chevaliers
avec lui, ilz furent bien courrouciez. Incontinent se apresterent pour
le vengier et vindrent courir sus a Girart. Quant il les veist venir
tous sur lui il tourna ung peu sur costiere en advisant l’un d’eulx qui
venoit devant tous les autres. Girart mist la main a l’espee et frappa
sur si grant cop sur sa salade qu’il lui abatist une oreille et la
moittié du menton sur la poittrine, puis apres frappa ou milieu des
autres et les desconfist tous car si hardy d’eulx n’y avoit qui l’osast
aprouchier. Quant ilz veyrent que par ung seul homme eulx dix estoient
desconfis, les autres que devant la porte estoient cuiderent tous
marvoyer; sans plus attendre les vindrent secourir et saillirent plus
d’un tret d’arc de leur porte pour venir enclore Girart. Quant le duc
les veist venir pour courir sus a Girart il escria a haulte voix et
dist: «Seigneurs, il est temps et heure de secourir ce vaillant
chevalier ou briefment sera occis, dont ce seroit grant dommaige.» Alors
sans plus dire le duc et ses gens baisserent leurs lances, si se
ferirent dedans leurs ennemis qui moult eurent grant paour, car encores
plus doubtoient Girart que tout le demeurant. Bien veirent entre eulx
que si grant fais ne porroient soustenir, se tournerent incontinent
fuyans en leur place, mais si tost n’y sceurent estre que par Girart ne
fussent suys jusques dessus le pont, ou il encontra ung saine moult
grant et puissant, une hache en sa main, auquel il bailla si grant cop
d’espee que les bras et la hache lui abatist a terre. Girart si avant se
bouta que se brief n’eust eu secours jamais n’en fust retourné, car
ainsi comme sur le pont estoit lui vinst au devant ung saine grant et
merveilleux, mieulx resembloit ennemy que ung homme mortel, qui tenoit
en ses mains une grande mace de fer, si la leva en hault pour frapper
Girart, lequel guencist ung peu arriere et ne fut point attaint, mais
descendist le cop sur l’arçon de la selle si roidement que Girart et son
cheval abatist sur le pont. Si bien advint a Girart que sans bleceure ne
playe il releva sur piés l’espee ou poing et vinst contre cellui qui lui
avoit donné le cop. Ceulx du chasteau le veant seul combatre vindrent
sur le pont pour le tuer et mettre a mort. Mais le duc Milon et ses gens
se hasterent et le vindrent secourir. Quant ceulx du chastel veirent le
secours ilz se retrairent si hastivement qu’ilz n’eurent loisir de lever
leur pont ne fermer leur porte. Le duc et ses gens les suirent et les
occirent et misrent tous a l’espee sans en espargnier ung tout seul.
Quant tous furent mors le duc y laissa garnison puis s’en partist bien
joyeulx, soy devisant a ses barons des grans proesses de Girart et des
grans dengiers ou il s’estoit trouvé. Le duc vinst a lui et l’acola en
lui faisant si grant honneur et si grant chiere que Girart en avoit
honte. Souventesfois et assés le duc beneissoit l’eure que Girart estoit
venu en son païs. Tant chevaucherent qu’ilz ariverent a Coulongne ou a
grant honneur furent receuz pour leur joyeuse victoire, et sur tous les
autres Girart estoit prisié et honnoré. Chascun lui faisoit feste. Quant
ilz furent devant le palais, pensez se la fenestre de la chambre de la
belle Aglentine estoit paree de damoiselles, lesquelles regardoient
voulentiers Girart, et sur toutes les autres Aglentine qui avoit grant
joye de son amy qu’elle veoit avoir tant d’onneur, lequel elle eust plus
voulentiers veu de pres. Apres que le duc fut descendu Girart se partist
de la court et s’en ala en son logis soy desarmer, lequel fut tres
courtoisement receu et festié de son hoste et de son hostesse. Quant il
fut desarmé il se rafreschist d’abilemens puis lui et son hoste
monterent chascun sur ung cheval et alerent a court ou il fut receu a
grant joye du duc et de ses barons, car tant estoit amé que il estoit
bien en lui de commander; ce qu’il vouloit estoit fait, nul ne lui aloit
au contraire. Le duc le fist son mareschal en lui baillant tout le
gouvernement de ses païs et seignories, mesmement de la justice laquelle
il gouverna sans aucune couvoitise, et tant fist que de tous estoit amé
et prisié et fut grant espace de temps ou païs et ne se fasoient joustes
ne tournois ou il ne fut le premier. En lieu ne se trouvoit qu’il ne
gaignast le pris. Il amoit et prisoit les povres chevaliers qu’il
sentoit estre vertueux et leur faisoit moult de biens et estoit amé de
toutes gens, et sur tous autres de la fille du duc qui merveilleusement
l’amoit, comme dessus est dit, et lui elle pareillement et tant que peu
lui souvenoit d’Euriant s’amye non plus que se oncques ne l’eust veue.
Ung esté et ung yver fust Girart a la court du duc Milon ou il fasoit
tous ses plaisirs. A tant vous laray a parler de Girart de Nevers et le
laisserons a Coulongne jusques temps et heure soit d’y retourner.

Et parlerons d’Euriant s’amye qui estoit a Metz en Lorraine.




[Illustration]

Comment Euriant perdist son anel d’or que Girart lui avoit donné par
l’aloe qui l’emporta, elle estant avec la seur du duc de Metz.


Bien avez oy parcidevant la maniere et comment Girart de Nevers avoit
laissé s’amye Euriant en la forest d’Orliens toute seule, et comment par
le duc de Metz fut emmenee en sa cité en intencion de la prendre a
mariage, et l’eust voulentiers prinse se par ses barons et son conseil
n’en eust esté destourbé. Le duc avoit une seur jeusne et moult belle
laquelle il bailla a Euriant en garde et pour aprendre a ouvrer de soye,
car sur toutes autres femmes Euriant estoit maistresse d’en ouvrer. Si
bien aprinst la seur du duc que icelle seur l’ama tant que sans elle une
heure ne povoit estre. Si advint que ung jour la belle Euriant toute
seule entra en sa chambre et lui ala souvenir de Girart son amy, lequel
elle cremoit moult que pour la perte qu’il avoit eu de ses terres et
seigneuries qu’il ne se desesperast ou qu’il ne lui survenist aucune
maladie.

«Lasse, dit elle, quant me fera Dieu ceste grace que veoir le puisse
avant que la mort me prengne? Lasse moy, se une fois l’avoie veu je
seroye contente de morir! O, desloyal Liziart, Dieu te vueille confondre
quant par ta desloyalté et traÿson nous as fait separer et esloingnier.
Bien me devroit le cueur partir quant oster m’as ce que plus amoye au
monde. Pas ne sçay penser ne sçavoir comment tu pourchassas de sçavoir
les enseignes que j’ay sur moy parquoy Girart et moy avons esté traÿs et
deceuz. Aussi vrayement que sans cause et raison nous as separez et
departis, le mal et la douleur que tous deux en avons receus puist sur
toy venir! Aussi fera il quelquefois car je n’en fais nulle doubte.
Lasse moy, pas ne puis a la verité sçavoir comment il me pourra trouver.
Assés le pouroye cy attendre avant ce que nouvelle il peust avoir de
moy. Car il n’est nul pardeça qui saiche qui je suis ne de quel païs.
Bien sçay que ja ne verray l’eure que pardeça le puisse veoir.»

Ainsi comme vous oyez la belle Euriant se devisoit a par elle et
n’estoit chose qui en riens la puist conforter, et ainsi que a par elle
estoit survinst ung varlet qui lui apporta une aloe qu’il avoit prinse,
qu’il lui donna, dont elle eust grant joye si en remercia icellui
compaignon. Elle tenoit icelle aloe en son geron et lui donnoit a
maingier. Mais avant que gaires demeure l’aloe la fera bien doulante et
triste comme vous orrez cy apres. Euriant avoit ung anel ou avoit assis
ung saffir lequel Girart son amy autreffois lui avoit donné.

Ainsi comment elle paissoit l’oiselet l’anel saillist hors de son doit
et cheust en son geron que oncques garde ne s’en prinst. L’aloe regarda
la pierre qui estoit clere et luisant et le prinst au bec si se escouyst
tant que l’anel lui entra ou col. Lors l’aloe se esvola et saillist hors
par une petite fenestre dont Euriant fut moult doulante et dist: «O,
vierge Marie, comme hores me dois ennuyer quant l’anel que mon amy
m’avoit donné ay ainsi perdu! En grant douleur a mon cuer mis l’aloe,
que mal feu le puist ardoir. Lasse moy, je ne pensoye pas que je en
deusse avoir aucun anuy. Verité est que jamais ung mal ne vient sans
l’autre. Joye me fuit, anuy et couroux m’aprochent; aujourd’uy doublera
mon mal. Au maleureux le vireton. Par trop puis haÿr l’aloette; jamais
nulle n’en ameray; se plus en chiet en mes mains incontinent les feray
morir. A, doulx amy, grant temps a que de moy estes esloingnié. A ceste
fois puis je apercevoir que tous les temps de ma vie mes joyes seront
tournees en pleurs et en tristesse.» Lors commença de tirer ses cheveux
et a demener grant dueil.




[Illustration]

Comment Meliatir le desloyal chevalier cuida enforcier Euriant et de la
male adventure qu’il lui pourchassa.


Ainsi comme en celle douleur estoit survint vers elle ung chevalier
moult felon et de mauvais affaire, le visaige avoit moult felon, qui
estoit apellé Meliatir. Traitre et desloyal estoit. Par lui et par son
pourchas Euriant eust moult de peine et de grans maulx a souffrir. Et
pour ce dist on qu’il advient souvent que ung mal revient sur l’autre.
Quant ce chevalier vist que Euriant estoit seule il lui pria et requist
d’amer par amours et que tant lui feroit de biens que jamais n’auroit
povreté. Euriant moult espaventee du chevalier lui dist: «Sire, ja Dieu
ne plaise que ung si hault homme que vous aye aucun atouchement a moy ne
a ma char, qui ne fut oncques a homme refusee.» Le chevalier lui dist:
«Je croy que vous estes fole ou hors du sens quant ainsi
m’escondissiez.» «Ha sire, dit la damoiselle, ja Dieu ne plaise que
ceste honte vous aviengne.» Lors le chevalier desirant accomplir sa
mauvaise voulenté la prinst et la getta sur le lit. Euriant se veant
ainsi estre pressee hauça le pié et frappa le chevalier ou visaige ung
si grant cop que quatre dens lui rompist en la gorge, puis comme toute
forcenee se leva en piés et l’esgraffina par le visaige tant que le sanc
en sailloit de tous costez, puis comme triste et doulante se partist de
la chambre et vinst en la saule sans faire quelque semblant, ou elle
trouva la seur du duc qui moult voulentiers la veoit, car tant amoient
l’une l’autre que deux seurs n’en povoient plus faire.




[Illustration]

Comment Meliatir murdrist piteusement Ysmaine cuidant avoir occis la
belle Euriant.


Quant Meliatir, qui estoit en la chambre triste et couroucié de ce que
Euriant lui estoit ainsi eschappee, et encores plus desplaisant pour ses
dens qu’il avoit perdues et son visaige esgrafiné, parquoy celui jour il
ne se osa trouver en la saule, il se pensa et fist serement de jamais
boire ne maingier jusques a ce que de Euriant se fust vengié, et
s’appensa par son malice de soy mucier derriere ung coffre jusques a ce
qu’il fust nuyt. Quant il veist que chascun eust souppé et que le duc
fut retrait pour aler dormir et que les damoiselles furent couchees et
endormies en leur lit, c’estassavoir la seur du duc et Euriant qui
dormoient ensemble en ung lit, lors le desloyal traittre, ayant l’ennemy
avec lui qui le gouvernoit, estant mucié en leur chambre, tira ung
coutel qu’il portoit bien trenchant et affilé; au plus coyement qu’il
peust vinst en la ruelle du lit et trouva les deux pucelles, qui
dormoient les bras hors du lit pour la chaleur qu’il faisoit celle nuyt
et les courtines non tendues; et s’approcha de la seur du duc cuidant
avoir Euriant et lui bouta le coutel en la poitrine et l’ataindist si
droit qu’il la frappa au cuer, parquoy oncques ne dist moult ne aussi ne
remua piez ne bras; puis prinst la main d’Euriant qui dormoit et lui
mist le coutel en icelle cuidant que ce fust la seur du duc; puis au
plus coyement qu’il peust yssist de la chambre. Quant vinst le lendemain
au matin que par layans chascun fut levé et que les chambrieres vindrent
en la chambre des damoiselles, icelles chambrieres veirent le sanc
courir par la chambre et sur le lit et les linceulx ensanglentez puis
veirent Euriant qui tenoit le coutel qui encores estoit ou corps de
Ysmaine seur du duc. Lors commença l’une a dire que nulli ne deist mot
jusques a ce que le duc les eust veues. Lors l’une d’elles vinst en la
saule ou elle trouva le duc soy parmenant et lui dist moult effreement
que tost venist en la chambre de sa seur. Le duc sans arrester y ala.
Quant il fut en la chambre ou il veist le piteux murdre, adonc Euriant
se esveilla pour le bruit qu’ilz menoient en la chambre et se merveilla
fort pourquoy tant de gens estoient en la chambre. Le duc la prinst a
regarder et lui dist que en elle avoit fait mauvaise garde. «Jamais ne
l’eusse cuidié. Bien est raison que anuy et desplaisir en aye et aussi
ay je quant oncques euz fiance en vous.» Euriant qui encores ne sçavoit
riens de la mort de Ysmaine seur du duc se merveilla moult des paroles
que le duc lui disoit. Elle leva ung peu sa teste en hault pour
esveillier Ysmaine sa compaigne, laquelle veist morte. Lors commença a
crier et desconforter en disant: «Lasse moy, ma damoiselle, qui vous a
ainsi atournee?» Lors le duc par grant courroux la tira par la main et
la fist vestir et habilier et la bailla a Meliatir le desloyal chevalier
en lui disant. «O, tres desloyale fole, bien dois maudire l’eure que
oncques te trouvay! Ouvré tu as malvaisement d’avoir murdrie ma tresamee
seur. Je te prometz que telle justice feray de toy que ce sera exemple a
toutes autres.» Euriant esbaÿe de ce merveilleux cas et du crisme que on
lui mettoit sus, dont elle estoit innocente, se assist en my la saule
comme celle qui mieulx sembloit morte que vive, toute deschevelee, comme
de son lit avoit esté tiré par le duc. Elle veant Meliatir qui la
traittoit durement se mist a genoulx les mains joinctes et cria mercy au
duc et lui dist: «Ha sire, pour Dieu ayez mercy de moy, car oncques a ma
vie ne commis ce murdre que me mettez sus.» «O tresdesloyale fole, dist
le duc, la chose ne povez nyer car au fait avez esté prinse.» Il manda
ses barons et conseilliers devers lui et leur demanda en quel maniere il
devoit faire morir celle qui avoit murdri sa seur sans cause. Lors
Meliatir le desloyal lui dist: «Monseigneur, besoing ne vous est d’en
tenir conseil quant au fait a esté trouvee: autre n’y a que de la faire
ardoir en ung feu d’espines.» Lors se leva en piés ung ancien chevalier
moult saige que on nommoit le seigneur de Fenestrange, qui pour lors
estoit mareschal de Metz, et dist: «Monseigneur, a ceste chose avez bien
a regarder ainçois que fasiez justice, et que le cas soit bien approuvé.
Le cuer ne me peult jugier que ceste damoiselle ait fait le murdre que
on lui mest sus, car tant amoient l’une l’autre que deux seurs ne se
povoient plus amer. Car se ainsi estoit que le fait eust commis jamais
ou lit n’eust arrestee mais s’en fust fuye quelquepart pour soy sauver.
Autrefois ay oy racompter d’un pareil cas que jadis avint a Romme par
une empereis, plus avant ne vous en vueil raconter. Mais vous conseille
que hastivement envoyez a Bar le Duc querir vostre oncle, qui est moult
saige et grant justicier a esté en son temps; de maintes choses scet a
parler plus que nul homme. Faictes mettre ceste damoiselle en prison et
la faictes garder sans lui faire aucun desplaisir jusques a ce que
vostre oncle le duc de Bar sera venu.» Quant Meliatir oyst le conseil et
l’advis du seigneur de Fenestrange il cuida tout vif marvoyer. Si dist:
«Sire, mauvaisement faictes que tost ne la faittes ardoir. Car je ose
dire et le vueil prouver a l’encontre de cellui qui pour elle se
vouldroit combatre que elle mesme sans nul autre a murdrye et mis a mort
Ysmaine vostre seur. Et pour ce je dis que vous et tout vostre conseil
en ouvrez mauvaisement de ce que tost et hastivement ne la faictes
ardoir en ung grant feu d’espines.» «Melyatir, dist le duc, ja justice
n’en sera faicte jusques a ce que mon oncle sera venu.» Quant Melyatir
oyst le duc oncques jour de sa vie il ne fust plus courrecier. Alors le
duc fist mettre Euriant en la prison et envoya querir son oncle le conte
de Bar. D’eulx vous lairay a parler jusques heure soit, et retournerons
a parler de Girart de Nevers qui estoit a Coulongne en la court du duc,
ou il estoit moult bien amé.




[Illustration]

Comment Girart et Aglentine se amerent tant que le duc en volt faire le
mariage.


Parcidevant avés oy comment Girart de Nevers estoit a Coulongne en la
court du duc Mylon, duquel il estoit tant amé que toute sa terre lui
avoit baillee en gouvernement, dont il en ouvra si bien que de grans et
de petis estoit amé, et peu lui souvenoit de s’amye Euriant pour la
poison qu’il avoit beu. Mais tant amoit Aglentine fille du duc que jour
ne heure n’estoit aise s’il ne la veoit et elle lui pareillement le
amoit si tresfort que elle en estoit comme ravye. Le duc s’en aperceust
et en tinst sa fille a moings sage, et lui remonstra pourquoy ne comment
elle mettoit son amour a ung homme qu’elle ne cognoissoit. Mais oncques
pour paroles qu’il lui sceust dire ne laissa point d’amer Girart. Quant
le duc veist que sa fille ne se vouloit deporter d’amer Girart, se pensa
en lui mesmes qu’il lui donroit a mariage en lui semblant que mieulx ne
povoit faire. Ung jour le duc assembla ses barons et son conseil,
esquelz il meist la chose en terme, mais il n’y eust oncques cellui qui
au contraire voulsist aler, mais tous l’accorderent disans la chose est
bien prinse et que mieulx ne povoit estre assignee. Alors le duc en
presence de ses barons manda Girart et sa fille pour sçavoir leur
volenté. Girart respondist au duc et lui dist: «Tel que je suis m’avez
fait. En vous est de moy commander, prest suis de faire vostre vouloir.»
«Et vous ma fille, dist le duc, il est temps que soyés mariee; se Girart
vouliez avoir il est prest de faire et obeir a mon commandement.» «Ha
sire, dist Aglentine, puis que vostre plaisir est que ainsi se face,
commander le me povez. Je suis contente de l’avoir, ainçois aujourd’uy
que demain jamais autre que lui ne vueil avoir.» Lors le duc et tous
ceulx qui la estoient commencerent a rire. «Ma fille, dist le duc,
demain feray venir ma baronnie car je vueil que tous y soient. Si vous
feray fiancer puis le lendemain espouser.» «Sire, dist Aglentine, a
vostre plaisir soit, mais pluseurs fois ay oy dire que ce que on peult
faire le jour on ne doit attendre le demain.» Se par avant avoient eu
ris, encores le eurent ilz plus fort assés. Apres ce chascun se
departist. Girart mena Aglentine en sa chambre ou ilz deviserent de
pluseurs choses, puis se departist d’elle et vinst en son hostel ou il
trouva son hoste qui avoit grant joye des nouvelles, qui louoit Nostre
Seigneur de l’eure qu’il estoit venu en son hostel. Girart desiroit
moult de veoir l’eure qu’il tinst s’amye entre ses bras, car advis lui
estoit qu’il n’y vinst jamais a temps; mais pour oblier le temps lui
prinst voulenté d’aler voler atout son esprivier pour le mieulx duire et
aprendre. Il appella son hoste et lui dist qu’il se vinst jouer avec lui
et que autre que lui ne vouloit avoir avec lui. Alors son hoste pour lui
complaire fist mettre a point son cheval. Quant ilz furent prestz ilz
monterent a cheval, et chevaucherent ensemble, Girart l’esprivier sur le
poin. Quant ilz furent hors de la porte a celle heure mesmes Florentine
et Aglentine estoient sur une haulte tour appoyees sur une fenestre.
Aglentine tençoit Florentine en la blasmant de ce qu’elle cuidoit
attraire Girart a son amour. Florentine lui respondoit le mieulx qu’elle
povoit. Quant Girart fut hors de la porte il se retourna et regarda a
l’une des fenestres de la tour du palais ou il vist celle que mieulx
amoit au monde, et dist a son hoste: «Bel hoste, que vous semble il? ne
veez vous luire le soleil a celle fenestre? Il m’est advis que la tour
est fort embellie pour ce que y vois celle que j’ayme plus au monde et a
quy plus desire complaire. Pour amour d’elle vueil dire une chançon,
espoir que le vent lui portera affin qu’elle me puist oyr.» Lors
encommença de chanter. Quant il eust finee sa chançon, tout en
chevauchant contreval du Rin se arresta et oyst la voix d’une aloe qui
moult cler aloit chantant. Girart oyant icelle voix fut bien joyeux et
se estendist sur ses estriez et lui ala souvenir de ses tresdesirees
amours, Aglentine qu’il avoit veue es fenestres, et commença de rechief
de chanter une chançon moult hault et a cler son en soy resjoyssant,
esperant veoir la journee de povoir joyr de ses amours. Mais avant ce
que Girart eust finee sa chançon il veist asseoir l’aloette devant lui.




[Illustration]

Comment Girart ala vouler es champs ou il prinst l’aloe qui avoit a son
col l’anel qu’il avoit autreffois donné a Euriant parquoy il delaissa
Aglentine pour Euriant.


Alors que Girart veist l’aloe assise il piqua cheval d’esperon et osta
les longes a son esprivier. L’esprivier qui estoit bon veist l’aloe et
se debatist sur le poing. Girart le laissa aler: l’aloette monta en
hault et l’esprivier apres et si bien voula qu’il la prinst, dont Girart
fut bien joyeux. Il piqua cheval d’esperon et vinst a son esprivier et
descendist et se tinst tout quoy jusques a ce que son esprivier eust
esplumé sa proye, puis s’approcha et prinst son esprivier et l’aloe et
de la cervelle d’icelle lui fist son droit. Quant l’aloette lui eust
ostee il regarda et vist que ou col avoit ung anel moult riche, si
appella son hoste et lui monstra l’anel qui moult bel et riche estoit et
le commença a regarder. Tant le regarda et tourna qu’il le recogneust et
lui sembla que une fois l’avoit donné a s’amye Euriant. Quant il eust
ainsi cogneu il demeura une grant piece comme pasmé et sans soy mouvoir
de la, de l’angoise qu’il eust quant il lui souvinst de ce qu’il avoit
promis a Aglentine et aussi pour amour qu’il avoit a Euriant, de
laquelle il lui souvinst quant il veist l’anel. Quant il eust bien
demeuré environ une heure en ce point il revinst a luy et moult fort se
prinst a blasmer lui mesmes et dist: «Las moy, il m’est advis que grant
dommaige est que je suis en vie quant j’ay perdu ce que plus j’amoye!»
Tant est doulant, tant se desconforte qu’il n’est nul qu’il n’eust pitié
de le veoir. Lors s’escrie et bat ses palmes et commença son esprivier a
soy debatre qui estoit debonnaire et voula sur une arbre. Girart
commença a faire son dueil le plus grant que jamais fust veu par homme.
«Helas, fait il, pourquoy ne suis occis quant une telle faulte ay
commise? Las moy, que fera ce doulant chetif? Grant dommaige est que
tant suis en vie! O terre, euvre toy, si m’engloutis! Pas ne suis digne
estre veu des hommes.» Son oste le veant ainsi estre desconforté ne
savoit qu’il deust faire mais ploroit de la pitié qu’il avoit de lui, et
descendist a terre et le reconforta le mieulx qu’il peust en lui disant:
«O treschier seigneur, laissiez vostre dueil et me vueilliez dire la
cause de vostre doleance, car tant vous voy pale et amorty que jamais
joye n’auray au cuer jusques a ce que le m’aurez dit.» «Ha mon hoste,
dist Girart, bien ay cause de moy douloir. Dommaige est que je suis en
vie, quant pour moy et ma cause ay perdu celle que tant amoye et pour
une autre l’ay mise en obly. Pour ce me plains, car pieça l’ay perdue.»
Lors son hoste lui dist: «Ha sire, je vous prie que dire me vueilliez,
mais qu’il ne vous desplaise se avez autre amye que Aglentine.» «Oyl mon
hoste, ce dist Girart, cent fois plus belle qu’elle n’est. Bien sçay et
aperçoy en moy que par mon pechié l’ay mis long temps en obly, et pour
ce jamais n’aresteray d’aler et serchier loings et pres jusques a ce que
l’auray trouvee ou que aucune nouvele auray d’elle.» «Sire, dist son
hoste, que dira ma damoiselle Aglentine quant ces nouvelles lui seront
racomptees? Jamais n’aura mary que vous. Certainement je cuide savoir
que se ainsi vous en alez sans prendre congié d’elle que elle morra de
dueil.» Quant Girart oyst parler d’Aglentine pas ne seroye deviser
comment il se pourra departir de l’une pour l’autre. Or pourons veoir
laquelle le contraindra de demeurer ou de departir par sorceries ou par
vraye amour. Se ainsi est que Girart s’eslonge d’Euriant et que avec
Aglentine il demeure il semblera que sorceries et charmes vaillent
mieulx que vraye amour qui viennent naturelment; mais se droit et raison
ont lieu, amour qui vient volentairement est tropt plus grande et de
plus grant force, plus courtoise et plus aimable que n’est celle qui
vient par art d’enchantemens et de sorceries. Et pour ce raison
contraint Girart de laissier Aglentine pour aler serchier Euriant,
laquelle il ne delaissera pour mort ne pour vie jusques a ce qu’il
l’aura trouvee. Lors monta a cheval et reclama son esprivier qu’il vinst
incontinent sur le point, puis appella son hoste et lui dist: «Mon
hoste, cest esprivier porterez a Aglentine, que j’ayme moult, et luy
direz de par moy que pour amour de moy le vueille prendre et garder. Au
surplus direz au duc et a elle aussi que moult de fois leur remercie des
grans honneurs et biens qu’ilz m’ont fais, en leur priant de par moy que
mes services vueillent avoir pour agreables, et me doint Dieu le povoir
que avant que je meure vous rende les biens et services que fais m’avez
en vous priant que saluer me vueilliez Aglentine.»




[Illustration]

Comment Girart prist congié de son hoste et lui bailla son esprivier
pour porter a Aglentine.


Ainsi se partist Girart et prinst congié de son hoste et s’en ala lui
tout seul sans compaignie, chevauchant per ung sentier, mais oncques son
hoste ne se volt departir jusques a ce que de ses yeulx ne le peut plus
veoir, puis le recommanda a Dieu. Lors l’esprivier sur le poing monta a
cheval et s’en retourna a Colongne et ainsi qu’il fut devant la porte il
veist Aglentine qui estoit a la fenestre regardant quant Girart
viendroit. Mais quant elle veist retourner l’oste seul ung se commença a
esbaïr, pensant pourquoy il ne revenoit avec son hoste, combien que
jamais n’eust penser que d’elle se fust departi en quelque maniere; et
se reconforta pensant en elle avoir aucunes nouvelles par son hoste et
pourquoy il n’estoit retourner avec lui, combien que tousjours regardoit
par la fenestre se elle le verroit venir. Quant elle eust demeuré a la
fenestre jusques a la nuyt et que point ne venoit elle devala de la tour
et vinst en la saule ou elle trouva l’oste de Girart, l’esprivier de
Girart sur le point. Quant elle le veist ainsi estre seul l’esprivier de
Girart sur le poing, bien veist qu’il n’aloit pas bien. Incontinent lui
ala au devant et lui demanda ou estoit Girart son amy. L’oste triste et
doulant et couroucié, a basse et morne voix lui respondist:
«Madamoiselle, ce que je vous vueil dire, couroux, regret ne desplaisir
ne vous y pouront aydier. Et pour ce vous conseille que de ce dont ne
povez recouvrer ne demenez grant dueil, car vous perdriez vostre
peinne.» Lors lui racompta les nouvelles et fist le messaige que Girart
lui avoit prié, et apres comment son esprivier avoit prinse une aloe qui
portoit ung anel a son col, et du grant dueil qu’il demena quant il le
recogneust, et du serement qu’il fist de jamais non arrester jusques a
ce qu’il auroit trouvee s’amye que de long temps avoit perdue. Puis lui
dist: «Ma demoiselle, Girart m’a chargié que de par lui vous saluasse et
que de cestui esprivier vous feisse present, lequel par moy vous
envoye.» Quant Aglentine oyst le messaige, elle hauça la palme pour
frapper l’esprivier, pour le tuer, se n’eust esté le duc son pere qui y
mist la main en la blasmant et lui dist: «Ha ma fille, que voulez vous
faire? Povre vengence auriez fait d’occir cest esprivier qui riens ne
vous a meffait.» «Mon pere, dit Aglentine, oncques homme tant ne meffit.
Car l’oseau a esté trop ligier a prendre l’aloe qui a esté cause de moy
faire perdre mon amy.» Lors commença de faire ung deul si grant que
layans n’avoit homme qui n’eust grant pitié d’elle, excepté Florentine a
quy gaires n’en chaloit. Moult grant dueil et tristesse demenoit
Aglentine pour son amy Girart qu’elle avoit ainsi perdu, et n’estoit
riens qui la peust reconforter fors le duc son pere, qui tant de choses
lui promist que ung peu fut reconfortee, esperant que encores une fois
le rauroit, et lui promist de l’envoyer querre par tous païs s’il ne
vient deans brief temps. «Et vous feray avoir tel mary que vous serez
contente et appaisee et laisserez tous couroux et yre.» «Ha sire, dit
Aglentine, saichiez que se je ne le ray et vous me donneissiez
l’empereur de Constantinoble ou d’Alemaigne si ne les vouldroye je pas
avoir. Jamais autre mary n’auray que Girart que tant ay amé. Pour Dieu,
envoyez ung chevalier et lui chargiez comment qu’il soit qu’il le
ramaine et face toute diligence, car par cellui Dieu qui me forma jamais
autre que lui n’auray a mary.» Le duc oyant sa fille que en nulle
maniere ne la povoit appaisier se apres Girart ne envoioit, fist
aprester ung escuier et lui chargea de non retourner jusques a ce qu’il
eust parlé a Girart et tant a lui fait que avec lui voulsist retourner.
Quant Anglentine veist le messaigier aprester, elle se reconforta ung
peu et laissa son dueil esperant d’avoir bonnes nouvelles. Le messaigier
se partist et ala apres Girart chevauchant au plus tost qu’il peust et
tellement diligenta qu’il trouva les passees de son cheval. Il se mist
sus et le suist jusques a une grande forest ou les perdit pour l’erbe
qui estoit moult grande. Du messagier vous lairons a tant et
retournerons a Girart qui aloit chevauchant pour trouver Euriant s’amye.




[Illustration]

Comment Girart trouva ung chevalier soubz ung arbre a qui on avoit ostee
sa femme et comment Girart lui ramena.


Apres ce que Girart se fut departy de son hoste Adam le gregois et qu’il
lui eust baillié son esprivier pour le baillier a Aglentine il se mist
en chemin. Maint mont et mainte valee et maintes forest passa sans
gaires adventures trouver dont on doye faire mencion, mais oncques ne
sceust tant aler qu’il peust trouver homme ne femme par qui il peust
sçavoir nouvelles d’Euriant, dont il eust au cuer grant melencolie. Si
advint ainsi comme il aloit ung jour, chevauchant parmy une grande
lande, il veist de loings ung grant arbre dessoubz lequel avoit une
grosse pierre contre laquelle avoit couchié ung chevalier moult fort
navré. Quant Girart le veist il se donna merveilles et le commença moult
fort a regarder, et se approucha et luy demanda qui l’avoit ainsi navré.
Le chevalier leva ung peu la teste et dist a Girart: «Sire, cellui qui
ainsi m’a navré m’a par force ostee ma femme, laquelle j’avoye
aujourd’uy espousee. Moy .iii.e de chevaliers m’estoye aujourd’uy mis en
chemin pour la mener en mon chastel. Mais au plus pres d’icy demeure le
seigneur de Durbus ung traitre et mavais chevalier; en Ardaine a grant
seigneurie; mon ennemy mortel estoit, mais entre luy et moy avoit
treves; ce non obstant m’a agaittié en ceste forest et m’est venu corir
sus et m’a occis ung de mes chevaliers. Les autres s’en sont enfuiz
apres ce que j’ay esté par terre ainsi navré comme me veés. Mais encores
ay plus grant desplaisir de ma femme qu’il m’a ostee que des playes que
j’ay sur moy.» Girart lui respondist: «Amy, de vostre anuy me desplaist.
Je ne suis de fer ne d’acier et suis desarmé fors de mon espee que j’ay
sainte qui est moult bonne et bien trempee. Saichiés de vray se j’avoye
armes, ealme, lance et escu jamais n’arresteroye jusques a ce que au
chevalier dont tant vous doulez je me fusse combatu, se vostre femme ne
me rendoit.» «Sire, dist le chevalier, se tant de courtoisie me voulliez
faire, alez desarmer ce chevalier mort que vous veez la gesant dessoubz
cest arbre.» Girart regarda celle part et ala au chevalier mort et le
desarma de tout point et se arma au mieux qu’il peust puis vinst a son
cheval et monta sus et dist adieu au chevalier navré qui lui enseigna la
voye et le sentier et lui dist se ung peu se vouloit haster que bien les
consuigroit. Girart desirant de tout son cuer rescourir la femme du
chevalier commença a chevauchier roidement et tant chevaucha qu’il les
consuist et estoient trois chevaliers. Girart les commença a regarder,
qu’ilz estoient descendus et leurs chevaulx attaichiez a des arbres,
puis regarda la dame qui demenoit moult grant dueil: toute nue l’avoient
despoullee excepté sa chemise; eulx deux la tenoient par les bras et la
batoient de verges, parquoy elle cryoit si hault que c’estoit grant
pitié de l’oyr. Girart tourna celle part et vinst vers eulx et veist que
la dame estoit toute couverte de sanc des cops de verge qu’il lui
avoient donnez. Girart ayant pittié d’elle moult courtoisement leur dist
qu’ilz la laissassent en paix et que sur elle ne voulsissent plus
frapper. Le chevalier qui ainsi la batoit tourna la teste vers Girart et
lui demanda s’il estoit la venu pour la vengier. «Je pense que avant que
nous eschappes tu seras en ce point servy.» Girart leur dist: «A ce que
je aperçoy de vous, advis m’est que beau parler riens ny vault. Je cuide
sçavoir de certain que quant viendra au departir legierement pourez
porter le gain que vous y ferez. Sus laissiez la tost car point ne le
souffreroy ainsi estre batue.» Alors les chevaliers, oyans Girart eulx
menacier, laisserent la dame ou chemin tousjours en chemise et
incontinent monterent a cheval en jurant gros seremens que Girart seroit
detranchié. Girart veant les chevaliers prestz pour lui courir sus
baissa la lance en picquant cheval d’esperon et vint joindre au seigneur
d’eulx tous et assigna son escu, qui estoit paint d’or, ung si grant cop
et merveilleux lui donna que oncques l’escu ne le aubert ne le peust
garantir que la lance ne lui passast parmy le corps. Au retirer qu’il
fist sa lance, l’abatist mort par terre. Les autres d’eulx, veans leur
seigneur mort, furent moult doulans et courouchiés moult asprement,
courirent sus a Girart, pas ne lui donnerent loysir de couchier sa
lance. Girart qui en riens n’estoit esbaÿ mist la main a l’espee, si en
frappa l’un d’eulx ung cop si desmesuré que le bras atout l’espee lui
abatist a terre, mais les autres deux navrent Girart en la cuisse. Quant
Girart se sentist navré, d’ire et de couroux frappa cellui qui l’avoit
navré, et si bien l’assena sur le healme qu’il le fendist jusques es
dens. L’autre regardant le grant cop de Girart qui moult faisoit a
redoubter prinst la fuitte au plus tost qu’il peust. Girart veant d’eulx
la place estre delivree vinst vers la dame et la fist revestir puis la
fist monter a cheval. Quant la dame se veist estre delivre et ostee hors
des mains de ceulx qui l’avoient ostee a son mary, fut plus joyeuse que
jamais et moult courtoisement en mercia a Girart qui ainsi l’avoit
delivree des mains de ses tirans. Si luy demanda: «Sire, je vous prie
que dire me vueilliez ou vous me voulez emmener. Bien est raison que
partout ou vous me vouldrez emmener que je voise sans faire nul refus
car la vie m’avez sauvee. Mais se par vostre courtoisie me vouliez
rendre a celluy a qui aujourd’uy ay espousé grant aulmosne feriés
combien que je ne sçay s’il est mort ou vif, car au departir que feis de
lui le laissay moult fort navré.» «Belle, dist Girart, soyés seure pour
certain que je vous remenray a vostre mary que j’ay laissié seul
dessoubz ung arbre. J’espoire que garde n’aura de mort. Tant s’exploita
Girart et sa dame femme du chevalier navré qu’ilz vindrent ou lieu ou il
gesoit. Quant icellui chevalier veist sa femme estre ramenee par Girart,
de la grant joye qu’il eust il oublya toute douleur. Lors Girart mist
pié a terre et descendist la dame du cheval, qui moult estoit simple de
son mary qu’elle veoit ainsi navré. Girart prinst ung couvrechief que la
dame portoit et en mist a point le chevalier puis lui demanda s’il
sauroit ne pouroit chevauchier et que moult voulentiers le conduiroit
jusques en sa maison. «Car, dist Girart, bon mestier avez de mire pour
faire visiter voz plaies.» «Sire, dist le chevalier, bien dois louer
Dieu et gracier quant il vous amena pardeça. Puis que ainsi est que
ceste courtoysie me voulez faire, j’ay ung chastel au plus pres d’icy ou
j’ay laissié ung mien parent. Se jusques la me vouliez conduire a
tousjours mais suis et seray vostre chevalier. Moy estre gary vous
tiendray compaignie en tous les lieux ou vous vouldrez.» «Amy, dist
Girart, ne faictes nulle doubte. Jamais de vous ne quiers partir jusques
a ce que en lieu seur vous auray mis.» Alors Girart ayda monter le
chevalier et la dame et puis monta a cheval et s’en partirent. Tous
trois ensemble tant exploiterent qu’ilz vindrent ou chastel du chevalier
navré. Quant leans furent entrez, le cousin du seigneur leur vinst au
devant moult esbaÿ et triste de veoir son seigneur navré. Si lui demanda
dont celui venoit. Lors le chevalier lui racompta et dist la chose comme
elle avoit esté. Puis lui compta la maniere comment par Girart avoit
esté sauvé et mis au delivre et sa femme rescousse des mains de quatre
chevaliers dont les trois furent occis. Lors le parent du seigneur sans
plus actendre lui et ceulx de leans coururent a l’estrié de Girart et
lui firent tresgrant honneur car leans n’y avoit homme ne femme qui ne
se traveillast de lui faire service et honneur. Ilz menerent Girart en
une chambre et le desarmerent et se mist a son ayse et furent tresbien
penser de son cheval, combien qu’ilz estoient moult doulans du seigneur
qui ainsi estoit navré, mais pour amour de Girart s’efforçoient de faire
bonne chiere. Car il n’y avoit celluy qu’il ne fust a l’entour de lui et
s’efforçoient tous de lui complaire et celle nuyt lui firent tresgrant
chiere et fut tresbien servy de toutes choses. Quant vinst apres soupper
et qu’il fut temps d’aler couchier, le menerent en une belle chambre
moult richement paree ou il dormist celle nuyt, jusques ce vinst au
matin qu’il se leva et ala oyr messe. Apres fist une souppe en vin et
puis prinst congié du chevalier et de la dame et de tous ceulx de
l’ostel, lesquelx le prierent pluseurs fois qu’il lui pleust demeurer a
l’ostel et que on lui feroit bonne chiere, mais oncques ne volt
demeurer, et se partist de la et monta a cheval et se mist en chemin.
Tant chevaucha par mons et par plains qu’il vinst en une grant valee, en
laquelle avoit une moult belle fontaine en laquelle seoit une moult
belle pucelle toute deschevelee en l’eaue jusques au col, oncques de
chose que Girart veist ne fut plus esmerveillié, et pensa que ce povoit
estre et pensa de fait que ce fust une fantosme ou aucun deable, et
commença a faire le signe de la croix et s’approucha pres en saluant la
pucelle. Quant elle veist Girart elle changea couleur et s’abaissa, ung
peu fut honteuse et lui dist: «Sire, bon jour vous doint Dieu.»




[Illustration]

Comment Girart combatist le chevalier de Langarde et l’ocist et osta la
damoiselle de la fontaine, laquelle le vouloit depuis faire murdrir en
dormant.


Quant Girart eust salué la pucelle et qu’elle lui eust rendu son salu,
il lui pria qu’elle lui voulsist dire pourquoy elle estoit en celle
fontaine ne qui lui faisoit souffrir celle peine d’estre en celle
fontaine toute nue jusques au col. «Sire, dist la pucelle, oncques homme
vivant ne fist telle derision a femme ne a damoiselle ne pour si peu
d’occasion. Jamais plus merveilleux homme ne fut comme est cellui qui
m’a icy mise. Moult voulentiers le vous diroye se je osoye aucunement.
Il est lassus; assés tost retournera; s’il vous treuve icy avec moy a
grant martire seray livree. Et pour ce sire vous prie et requiers que
incontinent vous departez d’ycy.» «Belle, dit Girart, saichiés pour
verité que jamais d’icy ne partiray jusques a ce que m’ayés dit la cause
pourquoy vous estes la mise, ou vous souffrez tant de peinne.» Lors la
pucelle lui dist a basse voix: «Sire, gaires n’aurez gaignié de le
sçavoir, ne je n’en pourroye estre alegee. Mais se a la verité savoye
que en riens me puissiez aydier voulentiers le vous diroye.» «Belle,
dist Girart, je vous jure et prometz ma foy que se dire le me voulez je
mettray tout mon povoir a vous mettre hors de celle peine ou vous voy a
present.» «Sire, dist la damoiselle, a ce que je voy de vous vous me
semblez estre homme de foy et de credence. Et pour ce vous racompteray
la cause pourquoy je suis cy mise. Sire il est vray que le chevalier qui
m’a cy mise me requist une fois que amer le voulsisse. Tant me pressa
que mon amour lui octroyay. Il m’ama moult et aussi fis je lui. Advint
que ung jour lui et moy alasmes jouer es champs et eusmes pluseurs
devises ensemble et me requist moult fort que la verité lui voulsisse
dire d’une chose qu’il me vouloit demander. Je lui respondis que la
verité lui en diroye. Alors il me demanda s’il y avoit chevalier ou
monde plus preu, plus bel, plus courtoys, plus sage ne si bien parlant
comme il estoit. Je lui respondis que je ne savoye ou monde plus preu,
plus bel ne plus sage chevalier qu’il estoit excepté le bel damoisel de
Nevers; parquoy il fut tant troublé et couroucié sur moy, qu’il me dist
que desprisié l’avoie et que incontinent me despoillasse et que je me
meisse en ceste eaue ou je suis tous les jours une heure et me dist et
jura sa foy que a tousjours mais me tiendroit en ce point jusques a ce
que par Girart de Nevers, par sa bataille, par sa force m’en auroit
ostee. Sire, la verité vous dis. Si vous prie que me vueilliez dire
vostre nom.» «Belle, dist Girart, doncques est vostre penitence
parfaicte, car je suis cellui qui vous doy delivrer: par mon droit nom
suis appelle Girart. Saige et advisee avez estee de moy avoir dicte la
verité.» Ainsi comme ensemble aloient devisant, le chevalier monté sur
ung cheval noir descendist d’en hault et tantost qu’il veist Girart lui
commença a escrier et lui dist: «Vassal, moult grant oultrage avez fait
d’icy vous avoir arresté. Jamais plus grant folye ne vous avint.» Girart
le regarda moult fierement et lui dist: «Dans chevalier, pourquoy dictes
vous ce? Jamais ne croyroie que a ceste cause me voulsissiez faire aucun
desplaisir.» «Vassal, dist le chevalier, vostre priere ne beau parler ne
vous y auront mestier que premierement ne vous soit chier vendu de ce
que tant y avez arresté.» «Vassal, dist Girart, puis que doulceur ne
prieres n’y auront lieu, tost et hastivement vous tirez arriere.» Lors
sans plus dire se eslongerent l’un de l’autre et mist chascun la lance
en l’arrest et picquerent cheval d’esperon, et rencontrerent tellement
et par si grant force que leurs lances furent rompues en plus de cent
pieces et n’y demeura sangle ne poitral entier. Chevaulx et maistres
cheurent a terre puis se leverent et misrent chascun la main a l’espee
et commencerent a combatre merveilleusement, et frappoient si grans cops
qu’il ny avoit healme ne piece de harnois qu’il ne fust tout rompu.
Jamais par deux chevaliers ne fut plus vaillamment combatu. Toutesvoyes
quant ilz eurent beaucop combatu, le chevalier se retraist ung peu
arriere et pria a Girart qui se voulsist ung peu retraire, puis lui
requist que son nom lui voulsist dire. «Vassal, dist Girart, pour vous
ne pour autre ne vouldroye mon nom celer. Saichiez que je suis Girart de
Nevers. Or puis que ainsi est que mon nom savez, raison est que me
dictes le vostre.» «Vassal, dist le chevalier, par mon droit nom suis
appellé Baudrain d’Apremont, lequel avez fait plus joyeulx que oncques
fusse en ma vie de ce que vostre nom m’avez dit, puis que vous estes
Girart de Nevers. Jamais ne buvray de vin jusques a ce que vostre chief
auray tranchié jus de voz espaules; par mes mains vous couvient morir,
imposible vous est d’eschapper.» Quant Girart entendist le chevalier
ainsi parler, moult fierement le commença a regarder et lui dist:
«Chevalier, se attendre voulez de boire et de maingier jusques a ce que
m’ayez ossis, assés porrez attendre.» Lors Girart se approcha de lui et
leva l’espee contremont en y employant toute sa force et l’ataindist sur
le healme ung cop si desmesuré qu’il le fendist jusques es dens et, au
retirer qu’il fist son espee, cheust tout mort, dont moult grant bien
fut pour le païs d’Ardene, car jamais on n’avoit veu si faulx ne si
mauvais qu’il estoit, ne que plus se advisast de faire mal qu’il
faisoit. Quant Girart eust occis ce chevalier il essua son espee et la
rebouta dedans son forrel, puis vint a la fontaine, si en tira hors la
damoiselle et la mena dessoubz ung arbre ou ses robes estoient et les
lui bailla, puis quant elle fut vestue et atournee Girart se merveilla
moult de la grant beauté qui estoit en elle, et la prinst par la main et
l’assist a terre empres lui et la commença a interroguer dont elle
estoit ne quel maison. «Sire, dit la damoisselle, puis qu’il vous plaist
savoir dont je suis je vous en diray la verité et ne vous en celeray
riens. Mon nom est Denise de la Lande.» «Belle, dit Girart, je vous prie
se vostre nom vous ay demandé qu’il ne vous desplaise, ne aussi ung peu
me repose empres vous. Deux jours a que ne dormis ne reposay et suis si
fort traveillié que a grant peine me puis soustenir.» «Sire, dit la
damoiselle, pas ne me doit desplaire. Je ne seroye pas courtoise se
n’estoie contente de vous complaire, car je suis tenue a vous plus que a
homme du monde et ne m’est pas possible de jamais le vous desservir.»




[Illustration]

Comment Girart s’endormist ou geron de la damoiselle et comment il fut
esveillié par ung escuier.


Alors Girart se coucha et mist son chief ou geron de la demoiselle ou il
s’endormist tantost et y demeura moult longuement que oncques la
damoiselle ne se bougea ne tant ne quant. Ainsi que Girart estoit
endormy survinst ung jeusne escuier bel et courtois a merveilles qui
estoit monté sur ung bon destrié et pourtoit une moult riche espee. Il
regarda la damoiselle assise tenant sa main a sa maisselle et Girart
gesant en son geron. Il se approucha d’elle et la salua moult
courtoisement. La damoiselle lui respondist moult bas que tresbien fust
il venu. L’escuier lui demanda moult doulcement qui estoit le chevalier
qui dormoit sur son geron. Elle lui respondist moult bas: «Tresdoulx
jouencel, saichiez que c’est le plus faulx et le plus desloyal chevalier
du monde, le plus crueux qui oncques nasquist de mere. Tout droit a
occis mon amy que la veez mort. Je n’atens l’eure quant il sera
esveillié d’estre par lui deshonnoree. Pour Dieu je vous requiers que
descendez et prenez vostre espee et coppez la gorge et je vous prometz
que incontinent que l’aurez fait je feray toute vostre voulenté.» Quant
le jeusne escuier entendist la damoiselle ainsi et sa mauvaise voulenté
qu’elle avoit, lui respondist moult saigement: «Damoiselle, jamais bien
ne me puist advenir se a cellui qui ne m’a riens meffait que a vostre
requeste lui face aucun desplaisir. Mauldit soye je se une heure vois
avec vous. Bien devroye estre monstré au doit se a vostre priere
commettoie ung tel murdre. Jamais en vous n’auroye fiance quant ung tel
chevalier voulez que je murdrisse sans le avoir deffié et en dormant.
Pour verité pouroye dire que autretel feriez de moy. Dommaige seroit de
murdrir ung si bel chevalier.» Et en devisant qu’ilz fasoient Girart
s’esveilla et se leva et fut esbaÿ de veoir se jeusne escuier a cheval.
Icellui escuier veant Girart esveillié vinst a lui et le salua moult
courtoisement. «Amy, dit Girart, Dieu vous vueille garder.» Lors la
damoiselle qui se sentoit avoit meffait dist a Girart: «Ha sire, pour
Dieu je vous requiers mercy. Tenez, ma foy, je vous prometz que ce que
je dis ores a ce jeusne escuier ce ne fut fors que pour l’essayer.» La
desloyale damoiselle, pensant que Girart l’eust oye, s’avança lui dire
avant ce que l’escuier en parlast. «Damoiselle dist Girart, grant
damaige est de la beauté qui est en vous quant la bonté n’y est aussi.
Mal est emploié en vous le beau corps, et la belle façon de tant nature
a mal ouvré en vous, que bonté et vertu n’y a mise. Il m’en desplaist
moult. Pour telle que vous ay trouvee vous lairay, plus avant d’icy ne
vous menray.» Autre chose plus ne lui dist fors que il la commanda a
Dieu et la laissa toute seule. La damoiselle prinst congié de l’escuier
qui d’autrepart s’en tourna atant. Girart lui seul prinst son chemin par
champs, par villes et par chasteaulx en enquerant tousjours d’Euriant
s’amye. Quant nouvelles n’en povoit oyr, lui mesmes se dementoit fort.
Tant ala Girart chevauchant qu’il choisist une moult belle contree ou il
n’y avoit nulle terre arable fors prelz, boscaiges et rivieres sur
laquelle il veoit tout au long le plus bel vignoble que il eust jamais
veu. La riviere estoit moult grande et large; par dessus avoit ung moult
riche pont tant bien ouvré que oncques plus bel n’avoit veu, puis au
bout du pont avoit ung chastel moult fort de murs et de tours et dedans
bien garny de belles chambres bien parees. Tant plaisant place estoit
que oncques on ne veist plus plaisant. Mais d’une chose Girart ne se
peust assez esmerveillier, c’estoit de ce que entour du chastel pres ne
loings n’apparissoient bordes ne maisons ne nul bateau sur la riviere
qui estoit moult grosse.




[Illustration]

Comment Girart rencontra ung escuier en une lande et de leurs devises.


Quant Girart eust bien avisé le chastel il fut moult esbaÿ que ce povoit
estre d’une telle place qui ainsi estoit seule et que tout entour estoit
despeuplee. Ainsi comme en ce penser estoit survint ung gentil homme qui
venoit vers lui a grant erre monté sur ung cheval de chasse. L’escuier
estoit bel et droit. Quant Girart le veist, il vinst a l’encontre de lui
et le salua moult courtoisement en lui priant que la voye du chastel lui
voulsist monstrer. L’escuier moult humblement lui rendist le salut et
luy dist: «Sire, pour Dieu mercy, gardez que tost et hastivement vous en
alez et fuyez, car vostre demeure vous pourroit anuyer. Il n’est homme
mortel tant soit preu ne hardy qui cy osast seul attendre ne arrester.»
«Amy, dit Girart, pourquoy ne a quel cause me dictes vous ces nouvelles?
Je ne voy ne ne sçay riens pourquoy je me doye espaonter, mais je vous
prie que dire me vueilliez la cause pourquoy cestui païs est ainsi
despeuplé et destruit.» «Sire, dist l’escuier, ce lieu et ceste contree
que ainsi veés estre apovrie souloit estre tant riche tant plantureuse
et plaine de biens que la pareille n’avoit ou monde, ainsi comme es
anciens ay ouy dire. Verité est que au plus pres d’icy est demeurant ung
geant moult grant et hydeux a veoir lequel destruit ce païs et n’y a
laissie borde ne maison; mesmement le chastel que veés il a mis a ruyne;
et a nom ce geant Burgalidans. Et pour ce sire je vous conseille ou cas
que n’ayés bonne conduite ou saufconduit que tantost vous departez d’icy
ou se aler voulez avant il vous couvient prendre le chemin a main
droitte affin d’eschever le peril et dangier en quoy vous porriez
encheoir. Car le geant dont je vous parle n’espargne homme du monde
qu’il ne prengne ou mette en prison, et la raison pourquoy il le fait je
le vous diray. Il est vray que il est passioné d’une maladie moult
merveilleuse, car deux fois la sepmaine le tient si merveileusement que
il n’est homme tant soit hardy qui n’eust grant paour et grant hyde de
l’oyr cryer, si fort le contraint sa maladie. Mais il se treuve alegié
d’une chose que vous diray. Les hommes qu’il prent et mest en prison il
mainge et destruit l’un apres l’autre. Et par ainsi de ceste cruelle
maladie dont il est ainsi tourmenté est du tout alegié. Homme ne femme
n’est icy entour demeurant. En ceste grant forest se tient empres ceste
grant riviere. Se plus attendons icy nous serons ou mors ou prins.»
«Amy, dit Girart, alez vostre chemin. Jamais ne quiers retourner arriere
jusques a ce que j’auray veu et visité ceste place que la voy tant
belle.» Alors a tresgrant haste l’escuier se departist de Girart et
demeura Girart tout seul et s’en ala tout le pas contre le chastel, et
ne fut gaires alé avant qu’il veist partir de la place ung chevalier qui
avoit le chief enveloppé et couvert d’un mantel.




[Illustration]

Comment Girart rencontra ung chevalier qui menoit avec lui sa femme et
sa fille en demenant grant dueil.


Quant Girart veist venir ce chevalier, il ala a l’encontre de lui, mais
ainçois qu’il y peust estre il veist que apres le chevalier venoit sa
femme et sa fille, qui estoit tant assouvye en beaulté que nature n’y
avoit riens oblié; lesquelz demenoient la plus grant douleur et plus
grant dueil du monde; et apres yssirent d’icelle place pluseurs
personnes du plat païs qui plouroient apres eulx; et estoit chose moult
piteable de les veoir desconforter et mener le dueil qu’ilz menoient.
Girart veant ce eust grant pitié et se merveilla fort et desira fort de
savoir la cause de leur doleance et s’approucha d’eulx et les salua
moult humblement, et eulx lui pareillement a voix basse et piteuse.
Apres Girart demanda au chevalier et lui dist: «Se anuyer ne vous
cuydoye, moult voulentiers sauroye de vous la cause de vostre doleance
et de tous ceulx qui viennent apres.» Le chevalier remply de dueil et de
melencolie lui dist: «Sire, assés auroye a faire de vous racompter et
dire mes douleurs et celles de ces gens qui apres moy viennent.» «Sire,
dist Girart, de vostre couroux et anuy suis tres desplaisant. Mais je
vous prie que racompter le me vueilliez.» «Sire, dist le chevalier, il
est vray que en ce païs et assés pres d’icy est demeurant ung geant
grant et orrible qui se tient sur ceste riviere en une place forte a
merveilles. Riens ne passe par cy, soit homme ou femme, qu’il ne preigne
et mette en sa prison. Si est advenu que j’avoye .vii. filz chevaliers
moult vaillans et hardis en armes; est advenu que ung jour passé ce
geant les prinst et les emmena prisonniers. Si est ainsi que lui et moy
avons eu parlement ensemble, par tel si que je lui dois mener une mienne
fille que j’ay dessoubz cest arbre que la veés, et il me doit rendre mes
sept filz, dont moy et ma fille avons au cuer telle douleur que je cuide
que nous morrons de desplaisir. Car pas ne sommes encores seurs de
ravoir noz enffans pour nostre tresamee fille.» Quant Girart eust oy
parlé le chevalier il en eust grant pitié, et lui dist: «Laissiez aler
vostre dueil et pensez de vous reconforter. Car moyennant la grace de
Dieu je feray tant que voz enffans raurez tous. Faictes que j’aye
armures, car les miennes sont rompues.» «Ha sire, toutes les armures du
monde ne vous porroient aydier. Car ce geant est crueux et tant orrible
car il oseroit bien attendre ung grant ost.» «Sire, dit Girart, trop
m’anuye que tant desprisiez l’ayde que vous vueil faire. Alez, si vous
hastez de moy apporter du harnois frec et moy mesmes conduiray vostre
fille vers le geant pour vostre promesse acquiter, laquelle avec voz
sept filz vous ramenray au plaisir de Dieu.» Quant le chevalier oyst
ainsi parler Girart et le haultain vouloir qu’il avoit il le regarda
moult fort et lui sembla bien estre homme de grant façon. Il le veoit
estre grant et fort et bien taillié de tous ses membres, et se
reconforta et incontinent envoya querir du harnois en son chastel du
plus fort que on peust trouver et les fist apporter a Girart; puis
armerent Girart. Quant Girart fut armé, le chevalier prist sa fille et
la baisa en plorant et la mere pareillement et la baillerent a Girart,
et puis s’en retournerent ou chastel menans le plus grant dueil du
monde. Girart et la damoiselle se misrent au chemin et vindrent a
l’arbre ou le geant devoient attendre. Ilz descenderent jus des chevaulx
et se assirent a terre. Girart estoit moult desplaisant du dueil et du
desconfort qu’il veoit mener a la damoiselle; toutesvoyes il la
reconfortoit le plus doulcement qu’il povoit et lui disoit: «Belle
fille, ayés bon espoir en vous et vous refortez. Car au plaisir de Dieu
vous et voz sept freres delivreray des mains de ce geant et vous
remeneray saufs vers voz pere et mere.» Ainsi comme en ces paroles
estoient, Girart regarda aval et amont et veist venir le geant amenant
devant lui les sept freres de la damoiselle. Quant la damoiselle veist
le geant venir elle fut comme pasmee de la paour qu’elle eust de le
veoir et se souhaida pluseurs fois morte ou [en] la riviere noyee.




[Illustration]

Comment Girart combatist le geant et le tua et rescouist les sept freres
et la damoiselle leur seur, et de la grant chiere que leur pere lui
fist.


Quant Girart veist le geant venir, il se leva incontinent; la damoiselle
lui ayda a armer sa salade; et dist Girart a celle damoiselle: «Belle,
ne vous desconfortez point, car aujourd’uy au plaisir de Dieu serez
asseuree de la grant paour que vous avez.» Girart monta sur son cheval.
La damoiselle lui bailla sa lance, et lui dist que pour lui elle
voulsist prier. Quant le geant aperceust Girart venir vers lui, de la
grant joye qu’il eust se venoit tout poursaillant et ne prisoit Girart
tant ne quant. Il vinst pasmoyant sa masue. Moult fierement se
regarderent l’un l’autre. Girart picqua cheval d’esperon et baissa la
lance et rencontra le geant et l’assigna en la poitrine ung cop si
merveilleux que sa lance voula en pieces. Alors le geant leva sa mace
pour frapper Girart. Girart guencist arriere et leva son escu. Le cop
cheust a terre et entra dedans bien ung pié, et se Girart n’eust guencié
le geant l’eust tout fourdroyé de ce cop. Le geant cuida marvoye de ce
qu’il se sentist frappé et navré. Girart qui moult estoit desirant de
tuer le geant retourna encores sur le geant et lui bailla au plus pres
de la ou il l’avoit attaind ung si grant cop d’espee que une playe lui
fist en la cuisse moult grande et tant que le sanc en saloit a grant
randon; et au passer que fist Girart le geant leva sa massue en cuidant
attaindre Girart sur la teste, mais il faillist pour ce qu’il destourna
ung peu arriere; toutesvoyes il l’attaindist le cheval sur l’arçon de la
selle qui fut tout fourdroyé; et pensez que s’il eust attaint Girart
qu’il ne lui eust point falu de mire. Girart veant son cheval mort fut
moult doulant et non sans cause, mais lui comme vertueux chevalier moult
vivement se getta hors de la selle l’espee en la main, la visiere
abaissee, son escu mis en avant et courist sus au geant, si le commença
a frapper de son espee en l’assenant sur le costé et le navra moult
fort; dont le geant fut bien couroucié, et cuida marvoyer de ce que
Girart lui duroit tant, et s’avança en cuidant frapper Girart, mais il
faillist par ce qu’il rencontra une pierre a quoy il choppa et cheust a
terre et en cheant sa massue lui cheist hors des mains. Girart qui ne
dormoit pas s’avança et prinst la massue et commença a frapper sur le
geant; le geant qui estoit fort a merveilles se releva, lequel estoit
moult fort blessié, et vinst a Girart et lui donna ung cop de poing si
grant que Girart fut tout estourdy, puis prinst Girart par l’escu et lui
tira hors du col, puis a deux mains le hausa et frappa sur Girart ung si
grant cop qu’il le feist cheoir a la renverse. Le geant ne le povoit pas
bien choisir pour le sanc qu’il lui couroit sur les yeulx des cops que
Girart lui avoit donnez.

La damoiselle et ses freres veant Girart estre a terre cuidoient qu’il
fust mort, dont ilz eurent grant douleur et cuidoient tous estre perdus.
Girart qui estoit vigoreux incontinent se releva la massue en ses mains,
desirant soy vengier, frappa le geant si grant cop en la teste qu’il lui
fendist la teste en maniere que la cervelle lui sailloit hors. Le geant
sentant le cop de la mort getta ung cris si tres horrible que a l’oyr
estoit chose espaventable et cheist a terre tout mort et a cheoir qu’il
fist prist si grant flac qu’il sembloit ung arbre qui cheist a terre.
Quinze piés avoit de longueur quant il estoit en son estant. La pucelle
et les seps chevaliers freres veans le geant abatu furent moult joyeux
et non sans cause, et fort troublez de ce qu’ilz veoient Girart moult
fort blecié. Pas n’estoit de merveilles s’il estoit las et traveillié,
car de grans cops avoit receuz du geant et tant qu’il estoit pasmé par
terre. Lors les sept chevaliers ayans grans joye et leur seur
pareillement qui commença cryer a haulte voix: «Par ma foy, jamais nul
jour de mon vivant n’auray mary se je n’ay cellui qui est navré a mort
pour amour de moy et cellui qui m’a delivree des mains de ce deable
adversier; se pour moy meurt je prie a Dieu que la mort me soit
prouchaine, car apres sa mort jamais plus ne vueil vivre.» Apres le pere
et la mere vindrent devers Girart qu’ilz trouverent couchié a terre, et
le assuerent d’un couvrechief le sanc et la sueur qu’il avoit ou visaige
qui lui couvroient toute la veue. Lors Girart se revint de pasmoison et
se leva et dist a haulte voix: «Dieu me doint ceste grace que encores
puisse trouver Euriant m’amye par quy j’ay eu maint mal et mainte
peinne. Mais pas ne m’en doit desplaire, car vers elle l’ay bien
deservy.» La damoiselle entendist Girart et cheist comme pasmee; son
pere et sa mere et ses freres vindrent vers elle et lui aroserent le
visaige. Quant elle fut revenue a elle ilz lui disrent que pas n’estoit
saige quant encores ne scet la volenté du chevalier ne quel chose il
vouldra faire. «Ha sire, dit la pucelle, ores entendis du chevalier
qu’il fist ung reclain moult piteux pour une sienne amye qu’il nommoit
Euriant par qui il disoit avoir tant de maulx souffert lesquelz il
portoit bien en gré.» «Ma fille, dit le chevalier, delaissiez vostre
dueil et couroux; nous irons parler a lui.» Ilz vindrent a Girart et le
trouverent couchié sur son escu. Ilz se misrent a genoulx devant lui et
le desarmerent du tout puis lui aroserent le visaige d’eaue rose. Apres
le seigneur lui dist: «Sire, pas ne sçay vostre nom, mais je vous prie
que dire me vueilliez comment vous vous sentez et s’il vous semble que
puissiez eschapper.» «Sire, dit Girart, j’ay esperance en Dieu que de
mort n’auray garde, ja soit ce que par cest anemy ay esté moult fort
blecié, meshuy m’en iray avec vous. Car se demain povoye estre gary,
tantost me mettroye au chemin pour aler en une queste ou il couvient que
je voise.» Girart se leva sus et ala avec eulx ou chasteau; quant ceulx
de la forteresse les virent venir ilz vindrent au devant d’eulx et
avoient la plus grant joye du monde et tous lui crioient: «Sire, a bonne
heure soyez venu! Pardeça de servitute nous avez mis en franchise. A
tousjours mais estiesmes perdus se ne fussiez vous. Benoit soit le pere
qui vous engendra et la mere qui vous porta quant du terrible geant nous
avez fait delivre.»

Alors a grant joye et a grant lyesse entrerent dedans le chastel. Si
grant feste menoient le seigneur et la dame et tous ceulx de l’ostel a
Girart que merveilles. La fille lui faisoit de moult piteux regars et
disoit en soy mesmes que jamais n’avoit plus bel chevalier veu, que ores
pleust a Dieu que fusse s’amye mais que amer daignast. Alors de tous
costez, varletz et gentilz hommes, chascun se efforçoit de servir
Girart. Ilz le menerent en une chambre et le desvestirent et lui misrent
a point ses playes; en la char n’estoit gaires navré parquoy il se deust
couchié, fors de grans cops et pesans qu’il avoit receuz dont il estoit
las et foulé. Ilz le firent couchier en ung lit pour soy reposer; quant
il eust reposé il se leva et habila et vestist ung mantel d’escarlate
qu’ilz lui aporterent puis l’amenerent en la saule. Tous acouroient pour
le veoir, car tant bel chevalier estoit que tous disoient que oncques
plus bel n’avoient veu. Les tables furent mises et le disner prest. Ilz
laverent les mains ensemble puis se assirent. Les sept chevaliers freres
le servirent a ce disner, que oncques Girart ne peust tant faire qu’ilz
se voulsissent seoir. Le seigneur et la dame s’efforçoient de le conjoyr
et faire tout l’onneur qu’ilz povoient. Souvent le regardoit la pucelle
qui empres luy estoit assise. Grant desir avoit qu’il la voulsist prier
d’amours. Mais a Girart gaires n’en chaloit car autrepart avoit mis son
cuer. Moult richement furent servis a ce disner. Quant ilz eurent disné
et osté les nappes et lavé, Girart appella le seigneur de l’ostel et lui
dist: «Sire, grant necessité est de moy partir pour achever et mettre a
fin une chose que j’ay entreprinse. Et pour ce avant que demain vienne
je vueil prendre congié de vous en vous merciant du bien et de l’onneur
que m’avez fait.» «Sire, dist le chevalier, en moy n’est vous rendre le
service et bien que m’avez fait, et aussi a tous mes enffans, car du
servage ou nous estiesmes nous avez affranchiz; a tous avez sauvé la
vie. Ma terre et mon avoir vous requiers que vueilliez prendre, et ma
fille avec, pour laquelle deffendre avez mis vostre vie en aventure. Car
ce ne fust par vostre grant proesse et vaillance a tousjours mais
estiesmes en exil. Loué en soit Nostre Seigneur et vous qui de ce peril
nous avez getté.» Lors furent alumees torches. Il prinst congié du
seigneur et de la dame, de la fille et des sept freres, lesquelz le
menerent en sa chambre ou son lit fut moult richement paré et mis a
point, puis firent collacion; apres se partirent et laisserent deux
escuiers avec Girart pour le couchier et servir. Girart se coucha qui
estoit traveillié, jusques ce vinst le matin qu’il se habila et mist a
point et puis vinst en la sale ou il trouva le seigneur auquel il pria
que lui voulsist prester ung cheval. «Sire, dist le chevalier, a cheval
ne povez faillir car tout ce qui est ceans est vostre; mais je vous
vouldroye bien prier que si tost ne vous vueilliez departir d’icy et
attendez tant que soyés plus fort et gary de tout point.» «Ha sire, dit
Girart, je vous prie que du demeurer ne me parlez plus; ja vous ay dit
que besoing m’est de partir d’icy pour accomplir mon voyage, que long
temps a que l’ay promis. Et pour ce sire vous me pardonnerez car
autrement ne le puis faire.» «Sire, dist le seigneur, puis qu’il vous
vient a plaisir et que estre ne peult autrement, vostre voulenté se face
soit d’aler ou de demeurer.» Alors lui fist amener ung cheval ung des
meilleurs qu’il eust.




[Illustration]

Comment Girart prinst congié du chevalier et de la dame, et du grant
dueil que demena la damoiselle quant elle veist partir Girart.


Apres ce que Girart eust prins congié du seigneur et de la dame, il
monta a cheval. La pucelle saichant le partement de Girart estre si
subit, en pur cotheron, les cheveulx espars, ayant ung chappellet de
roses sur son chief, vint acourant au devant devant la sale ou elle
trouva Girart a cheval prest pour soy partir. Icelle pucelle avoit la
couleur fresche plus vermeille que la rose n’est en may qui est couloree
de blanc et vermeil. Les yeulx avoit beaulx et vairs, les sourcis
traictis, le corps bien fait, les bras longs, les mains blanches et bien
faictes; ung petit avoit surlevé son cotteron qui estoit de damas blanc,
par quoy on veoit son petit pié.

De la grant haste qu’elle avoit de venir a Girart se bleça ou petit
artoil a l’encontre d’une pierre tant que le sanc en sailloit. Quant
elle veist Girart estre monté, par grant force d’amours vinst a lui et
le prinst par la bride de son cheval et lui dist: «Ha sire, pour Dieu
mercy, vueilliez prendre pitié de moy et ne rompés point la grant amour
que j’ay a vous. Jusques a ores ne le vous ay osé dire jusques a ce que
fussiez gary, car bien cuidoye que ceans deussiez longuement demeurer.»
«Belle dist, Girart, je vous jure loyalment que en moy n’est plus de
demeurer. Partir me couvient d’icy: pourtant je vous prie qu’il vous
plaise moy donner congié.» La pucelle veant que nullement ne povoit tant
faire a Girart qu’il voulsist demeurer fut moult doulante. Girart les
commanda tous a Dieu, et eulx prierent a Nostre Seigneur pour lui, fors
la pucelle qui demenoit grant douleur. Girart se partist du chastel et
se prinst a chevauchier bien roidement car tousjours lui souvenoit
d’Euriant. Tant chevaucha celle journee sans aucune adventure trouver
qui face a raconter. Il veist devant lui ainsi comme a heure de vespres
ung chastel moult bel et fort seant sur une riviere et avoit nom icellui
chastel Mousson. Il passa le pont et la porte pensant en lui mesmes que
celle nuyt vouloit la demeurer, pour enquerir et savoir se aucunes
nouvelles pouroit oyr d’Euriant s’amye. Quant dedans le bourg fut entré
il veist une dame vefve assise devant son huys, a laquelle il requist
que celle nuyt le voulsist abergier. La dame lui respondist moult
courtoisement que voulentiers elle le feroit. Il descendist et entra
dedans; assés trouva varletz et serviteurs qui lui prindrent son cheval
et le menerent en l’estable; les autres le menerent en sa chambre.

Le souppé fut apresté et la table mise; la dame commença deviser a lui;
apres on apporta l’eaue et laverent puis se assirent entre eulx deux et
furent tresbien servis. Quant ce vinst apres souppé et qu’ilz furent
levez de table Girart prinst congié de la dame et s’en ala dormir,
jusques ce vinst le matin qu’il se leva, et n’avoit gaires dormy celle
nuyt car il n’avoit fait que penser a Euriant s’amye. Quant il veist
qu’il fut cler jour il ala oyr messe; quant il eust oy messe il prist
une souppe en vin et puis prinst congié de son hostesse et monta a
cheval et partist de la ville par la porte ou il estoit entré. Toute
celle matinee chevaucha tant qu’il vinst assés pres de Metz. Si pria
Dieu devotement que de s’amye Euriant peust avoir nouvelle. En faisant
ainsi ses prieres se trouva en une lande moult grande et plaine ou il se
prinst fort a chevauchier, et vist venir a dextre grant foison de gens a
cheval qui fasoient mener devant eulx grant foison de hernois, males et
bahus. Girart desirant savoir de leurs nouvelles les surattendist affin
qu’il peust chevauchier avec eulx et sçavoir de leurs nouvelles. Ilz
vindrent, Girart les salua et eulx Girat, et chevaucha avec eulx.




[Illustration]

Comment Girart vinst a Metz et trouva en son chemin gens qui y venoient
et lui dirent comment par une femme estrange la seur du duc avoit esté
murdrie par quoy ilz venoient pour la jugier.


Quant Girart fut meslé avec eulx moult courtoisement leur prinst a
demander a quy estoit le riche arnois qu’ilz menoient. «Sire, dist l’un
d’eulx, tout le harnois que vous veez est au conte de Bar, lequel vient
cy apres nous et va a Metz pour une piteable aventure que n’a gaires y
est advenue. Le duc de Metz nepveu de monseigneur avoit une sienne seur
germaine, laquelle de nouvel a esté piteusement murdrie par une femme
espaysee qu’il trouva en une forest au retour qu’il fist de saint Jaques
ou il avoit esté en pelerinage. Tant estoit amee du duc et si grant
fiance avoit en elle que du tout le gouvernement de sa seur lui avoit
baillié, et couchoit chascune nuyt avec elle, et saichiez que ce
n’eussent estez ses barons et conseilliers il l’eust esposee et prinse a
femme. Quant Girart oyst l’escuier qui lui disoit ces nouvelles, il lui
demanda combien de temps il avoit que le duc l’avoit amenee. Cellui se
pensa ung peu et lui dist la verité. Girart ayant oy l’escuier pensa ung
peu en lui mesmes qu’il couvenoit que ce fust s’amye Euriant selon le
jour et terme que par le duc avoit esté amenee de la forest ou il
l’avoit lassee. Si se teust atant sans lui plus riens enquerir; car
advis lui estoit que lui estre venu en la cité plus amplement le poura
sçavoir. Au plus tost qu’il peust se partist d’eulx et vinst en la cité
et se logea en ung des meilleurs hostelz de la ville, et tantost apres
lui y ariva le conte de Bar, lequel fut moult haultement receu par le
duc de Metz son nepveu et fut mené en son palaix; mais d’icelle venue
Meliatir ne s’esjoyssoit gaires, car bien eust voulsu estre a ceste
heure en Jherusalem. Moult doulant estoit que Euriant n’estoit arse et
brulee. D’autrepart Girart estre arivé en son hostel et en sa chambre
manda son hoste, que on nommoit Thibault, et lui pria que avec lui
voulsist disner. L’oste veant a son semblant Girart estre homme de façon
lui accorda moult voulentiers. La table fut mise ilz se assirent et
firent bonne chiere. Quant ilz eurent disné et qu’ilz furent levez de
table, Girart pria a son hoste qu’il lui voulsist tenir compaignie
jusques au palaix, pour ce qu’il avoit oy dire que jugement se devoit
faire d’un crisme que on disoit avoir esté commis par une damoiselle
estrange, et que bien fait seroit d’y aler; car en oyant pletz et
procés, jugemens et autres choses touchans justice, a l’oyr on povoit
moult aprendre.

«J’ay grant merveille comment ceste damoiselle a eu couraige de murdrir
celle dont tant estoit amee. Et pour ce, bel hoste, je vous prie que
dire me vueilliez la chose ainsi qu’elle est alee.» «Sire, ce dist
l’oste a Girart, puis que savoir le voulez je vous diray toute la
verité.»

Lors lui racompta et dist tout au long ainsi que la chose estoit
advenue, et ainsi parlant s’en alerent jusques au palaix. Quant la
furent venus ilz virent grant assemblee de gens, de chevaliers, de
barons.

Le duc de Metz et le conte de Bar son oncle estoient assis sur ung banc
bien richement paré pour oyr le jugement de la damoiselle. Girart et son
hoste se misrent en la presse avec les autres pour escouter et oyr.
Gaires ne furent la arrestez qu’ilz virent ung ancien chevalier qui se
leva de son siege, lequel estoit parent de Meliatir, qui commença a
plaidoyer la cause d’un lengaige moult affaictié et dist tout hault:

«Mes tresredoubtez seigneurs, pour ce que par vous ay esté requis de
parler, il n’est aujourd’uy tresor que avoir voulsisse que droit,
loyaulté et justice ne voulsisse conseillier. Mais s’il vous plaist sans
plus en riens dire pour ceste fois n’en diray plus, raison le doit: car
je suis prouchain parent a Meliatir, car riens ne vouldroye dire ou
mettre avant chose dont eust suspection sur moy qui mieulx saura si le
die.»




[Illustration]

Comment les barons estoient au conseil pour jugier la belle Euriant a
mort, et comment Girart emprinst a combatre a l’encontre du chevalier
qui l’avoit accusee a tort et sans cause.


Quant le seigneur de Nauvy eust finé sa raison et que autre chose ne
vouloit dire, le seigneur d’Aspremont se leva et dist: «Seigneurs, se
vostre plaisir est de moy ung peu entendre de ceste chose vous diray mon
advis. Verité est que l’omme qui entreprent a faire ung jugement fait
grant mal et pechié se il ne dist la juste verité; jamais a tort
jugement ne se doit faire s’il ne scet loyale occasion parquoy a mort
doye jugier homme ou femme. Vous avez oy Melyatir qui veult maintenir
que ceste damoiselle estrange a esté prinse au fait, ayant la main sur
le coutel duquel la seur du duc a esté murdrie. Quant est a moy jamais
ne croiray et si est impossible a croire que ceste damoiselle ait commis
ce crisme dont elle est accusee, que jamais elle ne fust arrestee ne
attendue d’avoir esté trouvee au fait, mais s’en fust enfuye ou musee en
lieu que par homme n’eust esté trouvee, et jamais ne se fust endormie
avec elle. Oncques tel hardement ne fut en homme ne en femme s’ilz
n’estoient hors du sens. Quant est a moy jamais ne le croiray. Elle fut
trouvee dormant. Saichiés que en ce point ne le feriés mie, et aussi en
veillant jamais ne l’eust frappee que incontinent ne s’en fust enfuye et
soy mise a sauveté. Si conseille, et est mon oppinion, que on voise vers
elle et que on lui demande se elle a commis le cas: c’elle dist non il
couviendra que Meliatir prengne la lance et l’escu pour ce que lui
mesmes dist que elle a fait et commis le murdre. Se chose est que la
dame treuve champion qui pour elle se vueille combatre Dieu lui porroit
aidier. Car selon mon advis la damoiselle n’y a coulpe se autrement ne
se peult prouver.»

Alors tous les barons et chevaliers qui la estoient dirent tous a une
voix que jamais meilleur conseil ne virent ne plus droicturier n’avoit
esté dit. Et conseillerent tous au duc que la damoiselle envoyast
querir. Euriant fut amenee, laquelle estoit bien pale et bien deffaicte
du desplaisir qu’elle avoit. Quant elle fut amenee devant le duc il lui
demanda pourquoy ne a quel cause elle avoit esté si hardie d’avoir
murdrie sa seur. «Sire, dist Euriant, oncques jour de ma vie le crisme
ne commis. Se il est trouvé et sceu a la verité que aye celle traÿson
commise, je abandonne mon corps a faire tel justice qu’il vous plaira.»

Lors Girart saillist en place et dist: «Sire, je m’offre pour elle pour
son droit et querelle deffendre. Je dis et vueil maintenir que se
Meliatir veult dire ne prouver qu’elle ait commis le murdre dont par lui
a esté enculpee, je suis cellui qui vueil prouver pour elle que oncques
elle ne le fist.»

Lors Meliatir saillist avant et dist: «Vassal, saichiés que autre chose
ne demande. Car avant qu’il soit vespre vous en recevrez la mort, et la
desloyale en sera brulee et arse en ung feu d’espines. Riens n’est
aujourd’uy au monde que avoir voulsisse, que a l’encontre de vous ne me
combate.» «Vassal, dist Girart, vostre hault parler ne orgueilleuses
manieres et menaces ne me font de riens esbaÿ. Car tel menace aucunefois
qui a grant paour. Je croy que avant que le vespre soit venu on verra
lequel de noz deux se gabera de son compaignon. A nul chevalier
n’appartient soy vanter ne dire chose dont a autre puist desplaire. Se
je treuve baron ou chevalier qui me vueille faire ceste courtoisie de
moy prester harnois, des maintenant suis prest de deffendre la querelle
de ceste damoiselle.» Quant le seigneur d’Appremont oyst Girart soy
plaindre d’armures, il lui dist: «Sire chevalier, pour armures ne
destrié ne demourez de deffendre la damoiselle, car assez vous en feray
avoir des meilleures que porray finer.»




[Illustration]

Comment Girart desconfist Meliatir et lui fist cougnoistre la mauvaise
traÿson qu’il avoit commise.


Alors incontinent sans plus actendre le duc fist aprester le champ et
les lices ainsi comme pour lors estoit accoustumé de faire, puis firent
alumer ung grant feu, puis fut amenee Euriant ou champ, laquelle estoit
piteuse chose a veoir, et prioient pluseurs a Dieu qu’il voulsist aidier
son champion. Girart se fist armer en son logis des armes que le
seigneur d’Appremont lui avoit envoyés. Pareillement Meliatir se ala
armé, triste et desplaisant de ce que justice n’estoit faicte d’Euriant;
laquelle estoit devant le feu, ou elle fasoit a genoulx et a mains
joinctes son oroison moult devote, priant Dieu que son champion voulsist
aydier et secourir aussi vrayement que a tort estoit accoupee. Pas ne
l’avoit recougneu car elle estoit en telle paour que mieulx sembloit
morte que vive.

Les deux champions furent amenez es lices montez chascun sur ung
puissant destrier. Girart veant Euriant empres le feu par grant couraige
appella Meliatir et lui dist: «Vassal, il n’est pas temps d’user de
menaces: or y perra lequel fera le mieulx. Je vous deffie de Dieu et de
la vierge Marie sa mere.»

Alors se reculerent et picquerent cheval d’esperon l’un contre l’autre
et baisserent les lances et rencontrerent tellement que leurs lances
furent rompues en plus de cent pieces, puis misrent la main a l’espee et
se combatirent merveilleusement, et frappoient si grans cops que le feu
partoit de tous costez, et tellement combatirent qu’ilz furent tous deux
bleciez et navrez. Euriant prioit tousjours Nostre Seigneur de bon cuer
que aydier voulsist son champion a son bon droit. Girart et Meliatir se
combatoient tousjours a l’espee, et tant que Meliatir, qui estoit hardy
et vaillant chevalier, leva l’espee contremont et frappa Girart sur le
heaume si grant cop que se Girart n’eust guency il l’eust fendu jusques
es dens.

Lors Melyatir lui escria: «Vassal, je croy que aujourd’uy vous
monstreray la grant folie que avez entreprinse de vous avoir voulu
combatre contre moy. Jamais plus beau jour ne verrez, se ainsi est que a
moy ne vous rendez vaincu.» Girart oyant Meliatir l’encommença fort a
regarder sans ce que ung seul mot lui voulsist respondre. Il tenoit
l’espee en la main dextre et frappa Meliatir sur le heaume si
couraigeusement que le nez et la moittié du menton lui abatist tout jus.
Le cop fut si merveilleux et si pesant qu’il vinst descendant comme
fourdre sur le col du cheval de Meliatir tant qu’il lui coppa tout jus
et fut force a Meliatir de tomber per terre lui et son cheval.

Lors Girart lui escria a haulte voix et lui dist a haulte voix: «Vassal,
desormais je vous conseille que voz vantises et haulx parlez vueilliez
refraindre. Assés de foy ay oy dire que trop parler nuyt, pour ce est ce
folie de menacier. Car au departir on verra lequel sera maistre de nous
deux.»

Meliatir soy voyant par terre fut bien esbaÿ; se leva a cop l’espee ou
poin, affermant en son coraige que mieux amoit morir qu’il ne rendist a
Girart le cop qu’il lui avoit donné. Car si grant angoise avoit que
gaires n’en failloit qu’il ne yssist de son sens. Il tourna son escu sur
son dos puis a deux mains leva son espee et frappa Girart sur son heaume
ung si merveilleux cop qu’il fut tout estonné, dont les barons qui la
estoient se esmerveillerent moult et disoient que Meliatir estoit
vaillant chevalier et que grant dommaige estoit de les laissier
combatre.

Lors Girart, moult honteux de ce que Meliatir lui avoit tant duré,
s’approcha de lui l’espee ou poing et lui sembloit que honte lui seroit
de le combatre a cheval; saillist jus de son cheval et s’approcha de
Meliatir, desirant lui rendre le cop qu’il avoit receu, hauça son espee
et le frappa sur l’espaule dextre ung cop si desmesuré que le bras et
toute l’espaule lui abatist ou champ; puis de son corps le hurta de si
grant force qu’il abatist par terre et lui saillist sus, et lui coppa
les las de son heaume et lui aracha hors de la teste en lui disant qu’il
se tinst pour oultre. Meliatir cognoissant son pechié, par lequel il se
veoit en dangier de mort, dist a Girart que le duc et les barons fist
venir et que la verité cognoistroit du grant crisme que lui mesmes avoit
commis. Les gardes du champ qui la estoient presents firent signe au duc
et es barons que la voulsissent venir pour oyr ce que Meliatir vouloit
dire. Le duc commanda qu’il fust amené devant lui, et la damoiselle
pareillement qui estoit devant le feu attendant la grace de Dieu.
Meliatir et la damoiselle furent amenez devant le duc et sa compaignie.
Quant la furent, Meliatir commença a dire en hault qu’il estoit digne de
mort et que a tort et sans cause il avoit accoulpee la damoiselle, puis
leur racompta mot apres autre la cause ne pourquoy il avoit commis le
murdre et le mis sur la damoiselle Euriant, laquelle devant Dieu et le
monde il descoulpoit du murdre et de la grant traÿson qu’il lui avoit
mis sus. Le duc et tous les seigneurs ne se peurent assés esbaÿr de
Meliatir et de l’orrible crisme, si le jugerent estre trayné et pendu.
Lors Meliatir fut pris et attaichié a la quehue d’un cheval et trayné au
gibet et puis pendu. Mais oncques ne fut veu a homme tant recevoir de
maledicions que le peuple lui faisoit, mesmement les petis enffans lui
getoient boe et ordure en lui disant: «O desloyal chevalier, trop as
vescu en terre, quant par ta mauvaise traÿson as murdry Ysmaine nostre
damoiselle.» Mais pour chose qu’ilz lui deissent oncques ne respondist
mot. Et ainsi fut trayné au gibet et fut payé de sa deserte.




[Illustration]

Cy parle du grant honneur que le duc de Metz et les barons firent a
Girart et a s’amye Euriant et des recougnoissances qu’ilz firent.


Apres que le champ fut fait et justice accomplie le duc prinst Girart
par la main et l’emmena a l’ostel accompaignié de tous les seigneurs qui
la estoient. Il fut receu moult honorablement par son hoste.

Le duc prinst congié de lui et le conte de Bar son oncle aussi et
emmenerent Euriant. Quant le duc fut ou palaix il envoya ses medicins et
sirurgiens a Girart pour le visiter. Ilz furent devers Girart et le
visiterent mais oncques ne lui trouverent chose parquoy il deust
laissier a chevauchier ne aler ou bon lui sembleroit. Quant Girart eust
esté visité les maistres prirent congié de lui et retournerent devers le
duc et lui dirent comment Girart n’estoit point blecié dont il fut moult
joyeux.

Le duc regarda Euriant et lui demanda se point ne cognoissoit ce
chevalier qui pour elle s’estoit combatu. «Sire, dit Euriant, je ne sçay
qui il est et ne m’est point advis que jamais je le veisse. Dieu par sa
grace lui vueille rendre le grant service qu’il m’a fait. En moy n’est
le remercier fors de prier pour lui.» Ung peu vous lairons a parler
d’Euriant et retournerons a Girart qui est en son hostel. Quant Girart
fut desarmé et mis a son aise, son hoste lui fist apporter prepoint,
chausses, robe et ung riche manteau d’escarlate fouré d’armines, puis
mist ung chappeau de roses sur son chief, et lui attaicha son hoste ung
frumeau d’or moult riche garny de pierres precieuses. Quant il fut vestu
et paré pluseurs chevaliers qui la estoient venus le louoient et
prisoient, disans entre eulx que oncques jour de leur vie plus bel
jeusne chevalier n’avoient veu ne qui mieulx semblast estre homme de
hault affaire. Il se partist de son logis moult bien accompaignie et ala
a la court, ou il trouva le duc et son oncle, le conte de Bar, qui le
receurent moult courtoisement. Euriant le prist moult fort a regarder et
le recongneust incontinent et se prinst a tressaillir pensant qu’elle
porroit faire, d’aler vers lui ou d’attendre qu’il la recougneust, et
disoit en soy mesmes: «Vray Dieu, que feray je? Yray je vers lui, ou se
attendray qu’il viengne vers moy? Certes je cuide que jamais n’y
viendroit car de moy ne luy chault.» Lors sans plus dire comme une femme
ravye, non saichant qu’il lui estoit avenu, la larme a l’ueil et mains
joinctes, se vinst getter devant lui, lui requerant perdon et mercy.

Lors Girart qui la cougneust, la veant ainsi a genoulx plorant devant
lui, la prinst par les bras et la leva et l’embrassa et baisa plus de
cent fois. Le duc et les barons non saichans leur adventure se prindrent
moult fort a esmerveillier, car l’un ne l’autre ne cognoissoient et
furent tresdesirans de savoir de leur adventure. «Belle, dist Girart,
reconfortez vous. L’adversité et le mal que avons eu ensemble devons
prendre en gré et louer Nostre Seigneur puis que tous sommes venus
jusques a cy. Saichiés, belle, que au plaisir de Nostre Seigneur je
raray ma terre, car a tort et sans cause par Liziart conte de Forest
vous et moy avons esté traÿs.» Le duc et les barons les oyans ainsi
parler furent tous esbaÿs encores plus que devant, et pria le duc a
Girart que dire et racompter lui voulsist son adventure, et dont il
avoit congnoissance a ceste damoiselle pour qui il s’estoit combatu.
«Sire, dist Girart, puis qu’il vous plaist le savoir je vous en diray la
verité. Il est vray que je suis nommé Girart de Nevers, et ceste
damoiselle est appellee Euriant fille du conte de Savoye, avec laquelle
j’ay esté norry toute ma jeunesse en l’ostel de son pere. Si advint n’a
pas long temps que par maladie son pere morust. Elle et moy estans avec
la contesse sa mere nous commençasmes de tant amer l’un l’autre que elle
fist promesse de soy en venir avec ou cas que lui promeisse de la
prendre a femme. Je lui promis que ainsi le feroye.

Lors manday querre aucuns de mes barons pour lors estans en ma conté de
Nevers. Elle et moy advisames heure et temps de nous partir; tant nous
exploitasmes et feismes telle diligence que en une nuyt partismes de
Chambery et passasmes le mont du Chat et venismes au giste a Roussillon
sans avoir quelque empeschement; puis le lendemain venismes a Bourg en
Bresse; tant exploitasmes de nuyt et de jour que arivesmes a Nevers.» Et
ainsi racompta au duc en la presence de ses barons la maniere comment il
avoit perdue sa terre, et la traïson que lui avoit faicte par Liziart
conte de Forest. Apres leur racompta toutes les aventures qu’il avoit
eues depuis. Le duc et les barons oyant Girart ainsi parler et ses
aventures furent bien esbaÿs, combien que autreffois en avoient oy
parler, mais pas ne savoient la verité comment la chose avoit esté
demenee. «Girart, dit le duc, veés icy le conte de Bar mon oncle et moy
qui vous offrons a nostre povoir vous servir et accompaignier jusques a
ce que vostre terre sera remise en voz mains.» La n’y eust baron ne
chevalier qu’il ne lui promist le servir de son povoir. Girart les
remercia bien humblement. Il tenoit Euriant par la main, laquelle lui
dist. «Sire, la verge d’or que derriement me donnastes ay perdue par la
plus merveilleuse aventure dont jamais oyssiés parler.» Lors elle lui
conta la maniere comment elle l’avoit perdue comme par adevant le povez
avoir oy. Girart et tous ceulx qui la estoient se esbaÿrent et encores
plus quant Girart leur raconta la maniere comment par son esprivier
l’anel avoit esté recouvré, lequel il tira hors de son doit et le bailla
a Euriant. Elle le prinst et le mist en son doy ou autreffois l’avoit
porté et en fut tant joyeuse que merveilles; par layans se devisoient
ensemble des grans aventures et fortunes que a Girart estoient avenues;
tous lui fasoient grant honneur et a s’amye Euriant. Le disner fut
prest, ilz se misrent a table, et fut Girart assis au dessus. Euriant
fut assise entre le duc de Metz et le conte de Bar. Des metz et
entremetz dont ilz furent servis ne vous vueil faire long compte, car si
richement furent servis que on ne pouroit mieulx. Quant ilz eurent disné
ilz commencerent a deviser ensemble des adventures de Girart et de
Euriant s’amye.




[Illustration]

Comment Girart vinst au tournoy a Montargis et es monstres.


A ceste heure qu’ilz furent levez de table ariva leans ung jeusne
escuier moult courtois et bien aprins. Quant il veist le duc, humblement
lui fist la reverence. Le duc qui bien le congnoissoit en sousriant lui
dist que bien fust il venu et que dire lui voulsist de ses nouvelles.
«Sire, dist il, monseigneur le conte d’Alos vous mande salut par moy,
lequel j’ay laissié a Montargis, ou le roy est et tous les grans
seigneurs et barons de France. Si advint mardy passé apres souppé
Liziart conte de Forest et le conte de Montfort eurent pluseurs
hautaines paroles ensemble et tant que le conte de Montfort reprocha a
Liziart que par grant mauvaistié il avoit esté cause d’avoir destruit
Girart de Nevers et Euriant s’amye qui estoit sa niepce, et que par lui
et par son fait eulx deux estoient alez en essil. Tant hault monterent
les paroles d’un costé et d’autre que par grant couroux ilz ont
entreprins ung tournoy ou chascun d’eulx doit estre accompaignié de ses
amis. Et pour ce vous mande vostre cousin le conte d’Alos que vostre
arnois mettez a point et vous appareilliez pour estre ce jour au
tournoy. Car le conte de Montfort par le grant dueil et courroux qu’il a
eu pour sa niepce qui est perdue a mandé tous ses parens et amis.»

Le duc oyant ses nouvelles fut tresjoyeux, mais sur tous autres Girart
le fut merveilleusement. Telle joye et lyesse en eust au cuer pour les
bonnes nouvelles que advis lui estoit qu’il fust desja au tournoy. Moult
desiroit la journee et l’eure que son anemy peust rencontrer. Quant le
duc eust oy ces nouvelles, il appella son seneschal et lui commanda que
cent arnois fist aprester et les parures et habillemens tous blans pour
accompaignier Girart de Nevers auquel il desiroit moult faire service et
lui aydier tant qu’il revist sa terre, que Liziart avoit et tenoit par
mauvaise traÿson. Le seneschal oyant le commandement du duc fist tout
aprester: cent harnois blancs, cent heaumes, cent lances, cent
housseures tous blancs comme niege. Quant le duc veist que tout fut
prest il fut bien joyeux. Il commença deviser a Girart et lui dist que
par droit et raison il devoit bien amer s’amye, car par pluseurs fois il
l’avoit requise qu’elle le voulsist avoir a mariage mais oncques ne le
volt consentir pour don ne pour promesse que lui sceust faire, mais
disoit que tout son temps avoit esté fole femme et de la plus mauvaise
vie que jamais femme fut. «Car moult voulentiers l’eusse prinse ce
n’eust esté par mes barons qui m’en destourberent.» Quant Girart oïst
ainsi parler le duc il fut bien joyeux. Tous les maulx et peines qu’il
eust oncques pour elle a celle heure furent obliez pour amour de ce que
ainsi saigement s’estoit gouvernee. «Sire, dist Euriant, pas ne vous
amoit cellui que si grant peine a mis de vous avoir eslongnié de moy,
mais vostre peine et traveil est alegee puis que trouvee m’avez. Loé en
soit Nostre Seigneur qui nous a fait ceste grace. Auquel nous devons
prier que le demeurant vueille conduire et parfaire ainsi qu’il scet que
besoing nous est.»

Ainsi qu’ilz estoient en ses devises le conte d’Alos arriva en la cité
de Metz et vinst descendre ou palais et monta amont les degrez en grant
compaignie de chevaliers. Avant que de sa venue le duc fust en riens
adverty il entra par layans. Quant le duc le veit venir il ala au devant
de lui et l’embrassa et incontinent lui racompta la venue de Girart de
Nevers dont il fut moult joyeux. Il vinst vers lui et le prinst par la
main en soy offrant a le servir de tout son povoir. Girart le remercia
chierement. «Girart, dist le conte d’Alos, ores est l’eure et le temps
venu que plus deviés desirer, si est de ce que si a point estes venu que
a vous ne tient, fors de vous vengier de cellui par quy vous avez esté
desherité. Maintenant est en vous d’en prendre vengence. Vostre force ne
proesse ne prise en riens se maintenant ne le monstrez. Et quant est a
moy pour vous servir suis prest de habandonner corps bien et avoir.»
Lors Girart moult courtoisement remercia le conte et lui dist: «Sire, du
grant service que me offrez vous remercie, et me doint Dieu tant vivre
que le vous puisse remerir. J’ay esperance en Dieu que la peine et le
traveil que a sa cause et par sa desloyale traÿson j’ay souffert auray
vengence de lui, ou je y moray a la peine. Moult me tarde l’avoir
trouvé.» Apres commencerent a parler de pluseurs autres choses. Le
souppé fut prest, ilz se misrent a table. Le duc et tous les autres
barons firent grant chiere; chascun se devisoit du tournoy a venir; peu
en y avoit qui ne le desirast. Quant vinst apres et que chascun eust
fait bonne chiere et devisé, chascun se retrayst, mais celle nuyt Girart
gaires ne dormist pour le grant pensement et desir qu’il avoit de soy
trouver ou tournoy. Quant vinst le matin qu’il fut jour chascun se leva,
duc, contes et chevaliers qui avoient tout fait aprester pour partir.
Les chevaulx furent prestz, entre lesquelx y avoit une belle aguenee sur
quoy Euriant monta avec grant compaignie de dames et de damoiselles qui
l’accompaignerent. Chascun monta a cheval; les harnois et bagues furent
mises sur chariotz qui estoient desja devant; tous partirent ensemble de
la ville, et tant chevaucherent ensemble qu’ilz vindrent ensemble a Bar
le Duc ou le conte les festia haultement car il en estoit adverty.
Lequel parla a Girart qui estoit averty de son fait et lui dist que de
sa venue estoit moult joyeux et que ores estoit l’eure se jamais le
vouloit faire de soy vengier de cellui par quy il avoit tant souffert de
maulx. «Sire, dist Girart, Dieu me doint le povoir comme j’ay la volenté
de ce faire.» Celle nuyt furent moult bien festiez. Quant vinst le
matin, tout fut prest; chascun monta a cheval; ilz traverserent la
champaigne et chevaucherent tant qu’ilz vindrent a Moret en Gastinois.
Quant ilz furent arrivez ilz trouverent beaucop de seigneurs qui aloient
au tournois. Ilz firent celle nuy bonne chiere. Quant vinst le demain au
matin tout fut prest pour partir, et envoyerent devant leurs forriers a
Montargis pour prendre les logis, mais ilz trouverent la ville tant
plaine de gens et les fourbours que les jardins estoient tous plains.
Mais par l’ordonnance du roy logis leur fut delivré, c’estassavoir pour
le duc et sa compaignie, combien que de Girart ne fut oncques faicte
mencion car il leur estoit deffendu. Incontinent apres que les logis
furent prins, le duc de Metz et Girart ensemble leurs gens vindrent, et
demeura Euriant au logis jusques a ce que Girart l’envoieroit querre.
Quant ilz entrerent a Montargis ilz avoient grant compaignie avec eulx.
Le duc et Girart aloient ensemble, le conte de Bar et le conte d’Alos
apres, puis les autres barons et chevaliers apres, et vindrent en leur
logis descendre. Le disner fut prest, ilz se misrent a table. Quant ilz
eurent disné ilz se leverent de table; l’eure vinst que les monstres se
firent et furent cent chevaliers qui furent tous d’une compaignie.
Girart estoit ou milieu d’eulx que oncques par homme ne fut recougneu.
De ceulx qui furent es monstres, tant d’un costé que d’autre, ne vous
vueil faire long compte affin de abregier nostre matere.




[Illustration]

Comment Girart de Nevers gaigna le pris du tournois a Montargis.


Quant les monstres furent faites en la prayerie, ou le roy estoit monté
sur ung eschaffault, et la royne aussi accompaignee de pluseurs
duchesses et contesses et autres dames et damoiselles; apres la monstre
faicte chascun s’en retourna en son hostel et soupperent et firent bonne
chiere celle nuyt, jusques le demain au matin que chascun ala oyr messe,
puis retournerent en leurs hostelz et misrent a point leurs besoingnes.
Chascun d’eulx prinst la souppe en vin et incontinent vindrent heraulx
criant par les rues que chascun se mist a point pour venir au tournoy,
et que le roy et les dames estoient desja sur les eschaufaulx. Quant les
chevaliers entendirent les cris des heraulx, chascun fist amener son
cheval bien en point. Trompettes commencerent a sonner merveilleusement,
dont les cuers des nobles hommes se esjoyssoient. Girart et sa
compaignie, affin d’estre descongneu, furent couvers de blanc. Chascun
monta a cheval l’escu au col et la lance ou poing puis deux et deux se
misrent en chemin et partirent hors de la ville, et en passant furent
moult fort regardez mais oncques par homme ne furent cougneuz, fors
seulement que on disoit qu’ilz estoient au duc de Metz. Quant ilz furent
ou champ ilz firent la reverence au Roy et es dames. Le roy les regarda
fort et se donna merveilles quelz gens se povoient estre, car a les
veoir sembloient anges empennez. Lors passa le conte de Monfort en sa
compaignie et en sa routte estoit le conte de Bourgoingne, le conte de
Roussy, le conte de Ponthieu, le conte de Saint Pol, le seigneur de
Garlande, Le seigneur de Barres et pluseurs autres chevaliers, chascun
bien armé et bien en point, la lance sur la cuisse, et passerent
pardevant la roy en moult belle ordonnance. Quant ilz furent passez
oultre ilz se misrent en conroy. Girart veant le conte de Montfort venu
incontinent se ala joindre avec lui ainsi comme a ung trait d’arc tenant
sa route a part lui.

Apres vinst Liziart conte de Forest atout moult grant chevalerie. Le
seigneur de Bourbon y fut, le seigneur de Chalon, le conte d’Avergne, Le
conte d’Auceure, le chastellain d’Isodun, le chastellain de Grantpré.
Moult grant compaignie de barons et chevaliers y furent assemblez,
chascun desirant acquerir honneur et loz. Quant oultre les hours furent
passez, ilz se arengerent et misrent en tresbelle ordonnance prestz pour
commencier le tournoy. Lors heraulx publierent de par le roy a son de
trompe que chascun laissast aler.

Lors les deux parties s’apresterent pour commencier le tournoy. Lors
Liziart conte de Forest, chief de l’une des parties, prist la lance ou
poing pour commencier la jouste. La y eust ung herault qui commença a
crier: «Qui vouldra la jouste si viengne a cellui, mais je cuide que a
l’encontre de lui n’y aura nully qui l’oze attendre ne venir a
l’encontre de lui.»

Le conte de Montfort veant l’omme au monde que plus haÿssoit mist l’escu
avant et prinst la lance moult forte et royde desirant assembler sur
lui. Mais Girart qui moult estoit duit, et prest en armes, s’avança en
traversant devant lui tant que ceste jouste lui osta moult
courtoisement. Il baissa sa lance et vinst assembler Liziart par grant
force tant qu’il peust courre, et Liziart pareillement vinst contre lui.
Ilz se rencontrerent par si grant force que a les veoir venir sembloit
une fourdre; du cop qu’ilz baillerent leurs lances rompirent en plus de
mil pieces, et fut attaint Liziart ou col par si grant force qu’il
renversa cheval et maistre a terre. Si cria Girart tout en hault au
parfurnir son poindre: «Ce premier cop soit fait pour amour de m’amye
Euriant,» cuidant que nully ne l’eust entendu. Apres ce cop le tournoy
commença tresfort. Mains chevaliers y eust abatus, desquelz les chevaulx
couroient parmy les prés traynans leurs brides. Maintes bannieres y eust
abatues par terre et moult fort se combatirent de tronçons de lances et
d’espees. Ou plus espetz du tournay se trouva Girart en frappant de tort
et de travers sur hommes et sur chevaulx; la ou il veoit la plus grant
presse il se feroit et jamais ne s’en partoit qu’il ne l’eust esclarcie.
Quant pres se trouvoit d’eulx et que il ne les povoit frapper, il leur
detourdoit et esrachoit les healmes hors des testes. Il abatoit et
confundoit tous ceulx qu’il rencontroit, pour tant que a plain cop les
peust attaindre. Le roy et tous les barons se donnoient merveilles de le
veoir ainsi vaillant homme. Assés demanderent et enquirent qui il estoit
mais oncques personne n’en sceust a parler. «Seigneurs, dist le roy,
assés est aparant que devant tous autres il aura le pris et l’onneur,
car aujourd’uy je n’ay veu chevalier qui lui ait fait tort. Regardez
comment il depart les grans pressés; veez le trestourner et confondre
ceulx qu’il rencontre; souvent le voy courir et recourir pour secourir
sa partie.» Ainsi comme vous oez le roy se devisoit de la vaillance de
Girart de Nevers.




[Illustration]

Comment le roy et ses barons convoyerent Girart de Nevers jusques en son
logis.


Girart estant ou tournoy, faisant merveilles, le conte de Monfort et
ceulx de sa partie le suivoient moult de pres, car devant eulx il fasoit
place. Tous desiroient savoir son nom et qui il estoit affin d’avoir son
accointance. Girart l’espee ou poing regarda sur dextre et choisist le
conte d’Averne atout sa route et le seigneur de Garlande qui s’estoient
ferus en la bataille du conte de Montfort. Lors Girart tourna celle
part. Quant ilz le virent venir il n’y eust cellui que voye ne lui fist;
la pluspart d’eulx regardoient d’un costé et d’autre pour les merveilles
qu’ilz lui veoyent faire. Heraulx escuiers et varletz aloient criant
apres lui en regardant les dames en disant: «Mes dames et mes
damoiselles, vous povez veoir devant vous le miroir des dames, fleur de
chevalerie, a qui nul n’est a comparer. Regardez que tout fuit devant
lui.» Ainsi crioyent tout le jour apres lui. Tant il fist Girart par sa
haulte proesse que Liziart et toute sa route furent chassiés hors du
champ, dont le conte de Montfort avoit la plus grant joye du monde; et y
prinst Girart sept prisonniers des meilleurs de la compaignie; mais
mieulx amast avoir pris Liziart qu’il n’eust toute la compaignie, car
tant en estoit couroucié de ce qu’il ne l’avoit peu attaindre ne prendre
qu’il en cuidoit tout vif marvoyer. Toutesvoyes Girart eust le pris pour
la journee. Le tournoy fut achevé, chascun s’en ala en son hostel.
Heraulx et trompettes faisoient leurs devois. Le roy et toute la
seigneurie convoyerent Girart jusques en son logis. Le roy le laissa la
et s’en retourna en son palais, et charga au seigneur de Roye qu’il
retournast a Girart et que il lui dist que, devant qu’il partist de la,
que le roy le vouloit veoir et parler a lui, car moult desiroit son
accointance. Et dist au duc de Metz que dit lui avoit esté que avec lui
et en sa compaignie estoit venu. «Sire, dist le duc, verité est que en
chemin l’ay rencontré. Je cuide que quant bien l’aurez avisé que bien le
cougnoistrez.» Le duc prinst congié du roy qu’il avoit accompaignié et
vinst descendre en son logis ou estoit Girart, ou il trouva le seigneur
de Roye priant a Girart qu’il vinst parler au roy le demain au mating
pour ce que il estoit traveillié. Girat respondist que son commandement
feroit de bon cuer. Il pria le seigneur de Roye au soupper et la
pluspart de la chevalerie. Il tinst molt grant court celle nuyt sans ce
que homme le sceust recongnoistre.

Apres ce qu’ilz eurent souppé chascun s’en ala en son logis. Quant le
seigneur de Roye vinst a court, il racompta au roy ce qu’il avoit veu,
dont le roy et les barons furent plus esmerveilliez que devant. Le roy
lui demanda se point l’avoit oy nommer. Il dist que non mais bien veoit
a l’onneur que lui fasoit le duc de Metz et le conte de Monfort et le
conte d’Alos qu’il estoit de grant et hault lieu.

Ainsi comme vous oyez le seigneur de Roye fist son rapport au roy.

Apres que Girart veist chascun estre departy de son hostel, y manda
querre Euriant s’amye affin que le matin fust devers lui.

Liziart conte de forest estoit en son logis, doulant et triste de ce que
ainsi avoit esté rebouté et une partie de ses gens prins, et tout par la
grant proesse d’un seul chevalier qu’il desiroit moult a cougnoistre.
S’il eust sceu que la deust estre venu pour tout l’or du monde ne s’i
fust trouvé. Girart estoit en son hostel bien joyeux desirant que demain
vinst. Il se ala couchié mais gaires ne dormist celle nuyt pour les
grans pensement ou il estoit. Quant il veist le jour il se leva et ala
oyr messe. Au retourner qu’il fist il trouva s’amye qui estoit venue.
Tantost courust l’embrassier et baisier devant tous ceulx qui la
estoient. Eulx deux ensemble entrerent a l’ostel. Le duc de Metz, le
conte de Monfort et les autres barons sceurent qu’elle estoit venue et
vindrent devers elle. Euriant, veant son oncle le conte de Montfort, fut
moult joyeuse et se mist a genoulx devant lui. Le conte moult
hastivement la leva par les bras et la baisa plus de cent fois en lui
demandant comment elle avoit fait depuis qu’il ne l’avoit veue, et que
estoit devenu Girart son amy.

«Sire, dist elle, veés le la empres vous.» Lors Girart le courust
embrassier et firent grans recougnoissances. Le conte ploroit de pitié
et de joye quant il leur oyst raconter les peinnes, perilz et travaulx
ou ilz avoient estez depuis qu’il ne les avoit veuz. Moult grant feste
firent entre eulx. Lors Girart parla a eulx tous ensemble en leur priant
que jusques a la court le voulsissent accompaignier. Car son entencion
estoit devant le roy et ses barons appeller en champ mortel Liziart
conte de Forest pour la grant traÿson qu’il lui avoit faicte. Lors ilz
respondirent tous que de corps et d’avoir le serviroient tant qu’il
raroit sa terre. Girart les en remercia moult. On amena les chevaulx et
une belle aguenee blanche pour Euriant qu’ilz menerent ou mylieu d’eulx
jusques a la court. Moult grandement furent accompaigniés de chevaliers
et de barons, lesquelx desiroient tous le bien et honneur de Girart pour
ce qu’il estoit si vaillant chevalier.




[Illustration]

Comment Girart de Nevers vinst a la court et comment il appella Liziart
en champ et getta son gaige.


Quant ilz furent a la court ilz descendirent. Girart prinst s’amye par
le bras et elle son oncle le conte de Montfort aussi par le bras. Le duc
de Metz et le conte d’Aloz aloient ensemble. A celle heure le roy estoit
es fenestres de la grant sale de Montargis, qui veist Girart et s’amye
et les autres barons venir devers luy. Si demanda au seigneur de Roye
qui estoient ses gens qui venoient. «Sire, dist il, c’est le chevalier
qui gaigna hier le tournoy.» «Par ma foy, se dit le roy, il m’est advis
que c’est la damoiselle de Nevers et son amy Girart qui la tient par le
bras, esquelz Liziart fist si grant anuy.» Lors chascun le commença a
cougnoistre. Le roy le commença moult fort a regarder puis dist a ses
barons: «Je croy que par lui aurons telles nouvelles qui ne seront
gaires plaisans a Liziart.» Lors Girart entra en la court et monta
amont. Peu en y eust avec le roy qui ne venissent au devant de lui.
Girart saichant les honneurs mondains tant comme homme de son eage se
mist a ung genoil et salua le roy et apres tous les barons estant avec
le roy. Le roy l’embrassa et lui dist: «Girart, de vostre venue avons
grant joye, mais vous prions que dire nous vueilliez les adventures qui
vous sont avenues depuis le temps que avez esté dehors et en quel lieu
avez esté depuis.» «Sire, dist Girart, puis que savoir les vous plaist,
de bon cuer les vous diray.»

Lors Girart commença de raconter au Roy comment en la forest d’Orliens
il tua le grant serpent et comment il laissa s’amye en icelle forest
toute seule. Apres comment il fut a Nevers en guise de jongleur la viole
au col ou il chanta devant Liziart a son disner quatre coupplés de
Guillaume d’Orenges.

Puis apres comment il se chauffa derriere Liziart et oyst l’estrif et
reproche de Liziart et de la vielle Gondree par quy avoit ainsi esté
traÿ et perdu sa terre. Et apres lui raconta au long tout ce qui lui
estoit advenu durant le temps qu’il avoit esté dehors, dont le roy et
tous ses barons furent bien esbaÿs. Lors Girart se mist a genoulx devant
le roy et lui dist: «Sire, je vous supplie humblement que droit me
vueilliez faire. Je suis prest pour prouver et maintenir ce que vous ay
mis avant qui est vray. Faictes mander Liziart et se chose est que au
contraire vueille aler, je suis prest de le combatre et lui monstrer de
mon corps contre le sien que onques jour de sa vie il n’eust compaignie
a m’amye Euriant que vous veés cy presente.» «Girart, dist le roy, se
ainsi est comme vous dictes, il n’a pas bien ouvré ne ja bien ne lui en
viendra.» Lors le roy par deux de ses chevaliers manda querre Liziart.
Quant Liziart fut venu accompaignié de pluseurs barons il se presenta
devant le roy qui estoit assis tenant Girart par la main et Euriant
s’amye empres lui, dont il eust au cuer grant douleur; mais pour couvrir
son angoisse affin que de nulz ne fust apperceu salua le roy, puis apres
Girart et Euriant et tous les autres barons. Quant Girart veist cellui
par quy il avoit esté dechassié et desherité, il se leva en piés moult
sagement puis se mist a genoulx devant le Roy et lui dyst: «Sire, assés
tieng vostre tresnoble memoire estre recors, et aussi des nobles barons
qui cy sont presens, que ung temps qui passa, Liziart qui est par dela
fist une gaigure de sa terre a l’encontre de la mienne, que ou cas que
de m’amye Euriant feroit sa volenté toute ma terre auroit gaignee et que
ou cas qu’il ne le poroit faire sa terre je gaigneroye. Et sur ce il ala
a Nevers et trouva manieres par le moyen d’une vielle sorciere qui fist
tant pour lui qu’elle lui monstra une enseigne qu’elle avoit sur sa
dextre mamelle, laquelle homme ne femme n’avoient jamais veue fors elle
et moy. Quant il fut retourné devant vous il dist que de Euriant m’amye
avoit fait sa volenté es enseignes qu’il avoit veu. Verité est que les
enseignes estoient telles, mais du fait il mentoit tout a plain et
mentira quant il le vouldra dire. Car par lui mesmes et la vielle ay oy
dire le contraire a Nevers quant je chantay devant luy.

S’il est si mal advisé de vouloir contrarier je offre mon corps contre
le sien pour le combatre. Et ou cas que ceste chose ne lui face
congnoistre je suis content que me faictes copper la teste et que ma
terre lui demeure.» Quant Liziart oyst ainsi parler Girart il eust au
cuer grant destresse; neantmoings que le moings de semblant qu’il povoit
faire il en faisoit. Au roy dist: «Sire, jamais de ceste chose ne le
creez, car assés povez savoir, puis que ung homme pert sa terre et
s’amye qu’il ayme bien il ne lui chault gaires de mettre le corps a
l’aventure pour tout recouvrer, nonobstant ce peu y peult gaignier,
mieulx lui vauldroit aler en essil ou autrepart pour sa folie oblier et
celer sa honte que d’avoir ramentu la chose qu’il doit celer.»

Ainsi comme vous oyez parloit Liziart et dist depuis par grant fierté en
soy tournant vers le roy: «Sire, je vueil que ardoir me fassiez ou morir
par grant tourment ou cas que avant que le vespre soit venu ne le vous
rende confus.»




[Illustration]

Comment Girart de Nevers desconfist Liziart conte de Forest et lui fist
congnoistre et confesser la traÿson qu’il avoit commis a l’encontre de
Girart et Euriant s’amye dont il fut trayné au gibet de Montargis.


Quant Girart entendist Liziart il passa avant et prinst le pan de sa
robe et le presenta au roy. Liziart ce veant accepta le gaige et le
couvrist. Lors le roy ne se volt deporter et leur fist a tous deux
baillier ostaige. Lors jour fut assigné et pris de les delivrer. Il n’y
eust cellui d’eulx qui assés n’en trouvast et fut prins le jour du champ
le jour apres ensuivant qu’ilz eurent bailliez ostaiges. Le jour fut
venu pour combatre et les lices faictes et ordonnees. Les champions
vindrent accompaigniés chascun de parens et amis et vindrent faire la
reverence, requerans que les pleges fussent delivrez. Le roy les
delivra, puis apres chascun se mist a point. Quant chascun fut prest le
roy les fist venir devant lui pour veoir se aucunement les porroit
accorder sans eulx combatre, mais oncques le roy ne les barons n’en
peurent venir a chief. La estoit le conte de Bourgoingne qui dist tout
en hault que la requeste faicte de par le roy et les barons n’estoit
raisonnable ne juste. Et dist: «Seigneurs, vous oyez que Girart le
appelle de traïson. Ja Dieu ne plaise que je soye en lieu ou traÿson
soit couverte. Il le couvient esclarsir. Car l’escripture nous
tesmoingne que l’omme qui est entaichié de traÿson est entaichié du plus
villain pechié du monde. Si me semble moult grant folie de les vouloir
destourber de combatre. Se ainsi estoit que maintenant l’accort se feist
et que a Girart on rendist sa terre pourtant ne demoroit pas la renommee
dont Euriant a esté acoulpee et sans cause fut du tout anichillee que
tousjours contre son honneur on ne parlast. Et pour ce je conseille tant
pour l’un que pour l’autre que eulx les laissiez combatre.» Apres ce que
le conte de Bourgoingne eust finee sa raison le Roy se leva en piez et
dist que ja ne les deportera et que le conte avoit loyalment dit.

Alors le roy fist apporter les sainctes reliques sur quoy ilz jurerent
tous deux. Girart fut le premier et Liziart apres. Quant ilz eurent
juré, ilz monterent a cheval moult richement armez et couvers et
vindrent ou champ chascun la lance ou poing et baisserent les [lances]
et picquerent cheval d’esperon et rencontrent par tel raideur que tous
deux se porterent hors des selles et furent si estourdis que longue
espace furent gesans que on ne sçavoit s’ilz estoient mors ou vifz.
Quant a eulx furent revenuz ilz saillerent en piés chascun l’espee en la
main et l’escu avant mis et commencerent a combatre par tel fierté que
oncques heaume ne escu ne leur demeura entier que tout ne fust en pieces
et leur sailloit le sanc de tous costez. Tant se combatirent que nul ne
savoit jugier qui avoit le meilleur. Tous deux s’efforçoient de mettre a
mort l’un l’autre. Liziart haussa l’espee et assigna Girart sur la teste
ung si merveilleux cop que se Girart n’eust ung peu guency il eust esté
mort car le cop fut si merveilleux que le riche sercle d’or garny de
pierres precieuses fut party et coppé en pieces et abatist a Girart ung
quartier de son escu.

Lors Liziart se recula ung peu arriere et dist a Girart ainsi comme par
reprouche; «Vassal, mieulx vous venist, vous et vostre amye, aler par le
païs querant les adventures telles que Dieu vous vouldra donner que de
vous combatre a moy. Assés porrez trouver en alant de ville en ville
gens qui vous donneront or et argent a grant planté affin que Euriant
vostre amye ou tant avez mis vostre amour leur prestez et baillez pour
leur voulenté faire car ung tel chaudel vous apareille que la mort en
recevrez.» Quant Girart oyst Liziart ainsi lui reprouchier ung seul mot
ne lui respondist. Il s’approcha au plus pres qu’il peust et hauça son
espee en y mettant toute sa force et frappa Liziart sur le heaume ung
cop si pesant que l’un des quartiers du heaume lui abatist sur l’espale
et lui emporta avec une oreille et la joue tout jus. Et avec ce lui
sailloit le sanc par la bouche et par le nez dont il avoit si grant
douleur qu’il cuidoit morir.

Liziart, veant que impossible lui estoit d’eschapper de mort, soy
faignant par une cautelle et traÿson moult humblement appella Girart et
lui dist: «Noble chevalier remply de toute vertu, je te requiers
humblement mercy et te prie que viengnes vers moy, si prens mon espee et
me bende les yeulx et me trenche la teste. Mais avant je te diray mot
apres autre la traÿson et grant mauvaistie que j’ay commis vers toy et
vers Euriant t’amye. Je te prie que haster te vueilles, je sens en moy
si grant foiblesse que sur piés ne me puis tenir. Viens vers moy, si me
soustiens, puis feras appeller le roy et ses barons devant lesquelx je
raconteray tous mes pechiés et leur diray la maniere et comment j’ay
devers toy ouvré.» Girart veant Liziart en ce dangier pensa que verité
lui dist, se approcha de lui et fist tant qu’il tira sa chemise hors et
en tira une grant piece pour lui appareillier sa playe. Ainsi comme il
se baissoit pour le lier, prinst sa dage qui estoit moult trenchant et
en cuida tuer Girart. Mais Girart s’en apperceust. Il leva les bras
contremont et destourna le cop, mais oncques ne sceust tant faire qu’il
ne feust blecié ou bras bien parfont. Quant Girart sentist le cop il se
tira arriere et lui dist: «O Liziart, traictre desloyal, a ton emprise
as failli, laquelle te feray chier comparer.» Il haulça l’espee et
attaindist Liziart sur l’espaule ung si grant cop que le bras lui
abatist a terre. Lors Liziart pour la grant douleur qu’il sentist cheist
a terre. Girart le veant par terre lui saillist sus et le desarma du
heaume et ne le volt point occire jusques a ce que devant le roy et les
barons eust confessé la traÿson qu’il avoit faicte. Au plus hault qu’il
peust appella les gardes du champ et leur dist que le roy feissent venir
pour oyr Liziart racompter la traÿson que vers lui avoit commis. Le roy
et les barons vindrent. Girart se leva l’espee ou poing, et dist a
Liziart que la verité cougneust ou il lui trencheroit le chief. Liziart
ayant paour de mort, cuidant en soy que du roy auroit mercy par le moyen
des barons, raconta et dist au roy toute la maniere et comment il avoit
besoingnié et la grant traÿson qu’il avoit faicte en encoulpant la
vielle Gondree par quy tout le mal estoit advenu. Quant le roy l’eust
oy, il le fist delivrer es mains du prevost des mareschaulx, lequel le
fist trainer au gibet et pendre comme il avoit deservir.




[Illustration]

Comment le roy Loys donna a Girart la conté de Forest et lui rendist sa
conté de Nevers, et comment Girart prinst a mariage Euriant s’amye, et
de la grant qu’ilz firent.


Apres la mort de Liziart, le roy prinst Girart par la main et lui dist:
«Des maintenant vous rens vostre terre, que a tort et sans cause vous
avoit esté ostee. Et avec ce vous metz en saisine et possession de la
conté de Forest, laquelle je vueil que tenez en fief de moy ainsi comme
devant fasoit Lisiart.» Girart se mist a ung genoil et remercia
treshumblement au roy et lui fist hommaige ainsi armé comme il estoit.
Puis se departist le roy tenant Girart par la main et le mena jusques en
son hostel ou il se desarma. Apres vinst ou palais bien accompaignié de
ducs et de contes ou du roy et des barons furent receuz a grant joye et
a grant lyesse. Se dire et racompter vous vouloye les grans honneurs et
festes que on feist a Girart et a Euriant s’amye trop porroit eslongier
nostre matiere.

Apres ce que Liziart fut mort par le commandement du roy Girart
rescrivist hastivement a ses barons de Nivernois que sans plus arrester
lui amenassent la desloyale vielle Gondree pour la payer comme elle
avoit deservy. Alors le messagier s’en departist et vinst a Nevers et
bailla ses lettres es bailli et gouverneur de Nevers. Quant ilz eurent
leu les lettres et entendu le contenu en icelles, jamais plus grant joye
ne lyesse ne fut veue en la cité de Nevers, quant la verité sceurent que
leur naturel seigneur ravoit sa terre et son païs quitte et delivre.
Tost et hastivement prindrent la desloyale vielle et la misrent en une
prison moult obscure. Apres escripvirent lettres es barons du païs des
nouvelles qu’ilz avoient eues, dont ilz furent moult joyeulx. Au plus
tost qu’ilz peurent vindrent a Nevers le seigneur de Mercilly, le
seigneur de Rochefort, le seigneur de Chastelus et le seigneur de Anesy
et pluseurs autres barons et chevaliers en grant nombre. Quant tous
furent arivez a Nevers ilz firent prendre et loyer la vielle et la
monterent sur une grosse mule et la emmenerent a Montargis ou ilz
trouverent le roy et tous les barons a qui ilz firent la reverance. Puis
vindrent a Girart leur seigneur et leur damoiselle Euriant. Pitié estoit
de les veoir. Assés lui demanderent et enquirent des fortunes et
adventures que avenues lui estoient. Girart leur en raconta et dist au
long ce qu’il en estoit. Puis lui livrerent la vielle Gondree, laquelle
il delivra au prevost des mareschaulx pour en faire justice.




[Illustration]

Comment la faulce vielle Gondree fut arce et brulee en ung feu
d’espines.


Apres ce que tout fut fait et mis a son premier et deu estat et la
vielle brulee, le roy pour faire plus grant honneur a Girart manda la
royne et toutes les dames du païs et fist esposer Girart et s’amye
Euriant et fist la sollempnité des nopces tenant court ouverte huit
jours durans. De la feste qui y fut faicte ne vous vueil faire long
compte, mais bien vous ose dire que long temps par avant la pareille
feste ne fut veue de joustes, tournois et dances; des grans dons que le
roy y fist ne vous vueil parler, car ilz furent si grans qu’il n’y eust
cellui qui au departir ne s’en louast. Quant ce vinst au .ix.e jour la
court se departist, Girart prinst congié du roy et de la royne, aussi
fist Euriant. Ilz se misrent au chemin, le duc de Metz et le conte de
Montfort avec eulx, et vindrent tous a Nevers ou a grant joye furent
receus des nobles et du commun peuple.

Apres qu’ilz eurent la demeurez huit jours le duc de Metz et le conte de
Monfort prindrent congié du conte de Nevers et de la contesse Euriant.
Apres leur departement Girart ala prendre possession de la conté de
Forest et receust les homaiges et feaultez des nobles du pays et
l’obeyssance des villes et chasteaux. Puis s’en retourna a Nevers ou
long temps vesquirent ensemble en bonne paix et amour, et eurent deux
moult beaux filz dont l’un eust non Loys et l’autre Girart. Et furent en
leur temps moult cremeuz et doubtez.

L’esné fut conte de Nevers et l’autre conte de Forest, apres le trespas
du conte Girart leur pere et de la contesse Euriant leur mere, pour
lesquelz je prie a Nostre Seigneur qui vueille avoir leurs ames et les
nostres quant de ce siecle partiront, Amen.




Si fine le livre de Girart de Nevers et de la belle Euriant s’amye qui
fut escript par moy Guiot d’Augerans par le commandement de mon
tresredoubté et souverain seigneur monseigneur Phelippe par la grace de
Dieu duc de Bourgoingne, de Brabant et de Lembourg, conte de Flandres.
etc.



NOTES DU TRANSCRIPTEUR


Cette version électronique transcrit le manuscrit de Paris, BnF fr.
24378, provenant de la bibliothèque du duc de Bourgogne. Ce texte est la
réécriture en prose du Roman de la Violette, composé dans les années
1220 par Gerbert de Montreuil. Les miniatures sont de Loyset Liédet.

On a conservé l’orthographe de l’original, en résolvant toutefois les
abréviations par signes conventionnels (par exemple hõe transcrit
homme). Pour faciliter la lecture, on a introduit cédilles, apostrophes
et accents, et distingué entre i/j et u/v selon l’usage. On s’est
également permis d’ajouter des guillemets, des majuscules sur les noms
propres, et une ponctuation, celle-ci étant pratiquement absente dans
l’original. Les pieds de mouche (¶) du manuscrit ont été transformés en
alinéas.

On n’a corrigé qu’un très petit nombre d’erreurs manifestement dues au
copiste: doublons, lettres manquantes nuisant à la prononciation, etc.
Quelques mots absents sont proposés entre crochets.

